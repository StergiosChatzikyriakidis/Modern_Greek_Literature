ΧΩΡΙΣ ΔΕΣΜΑ 
Προσπάθησε να μη σκέπτεται πια και κοίταξε το φως του λύχνου, που έτρεμε σα να σπαρταρούσε που άκουγε, σκλαβωμένο αυτό, τον ελεύθερο άνεμο έξω να τραγουδά, κι έβλεπε την ελεύθερη φωτιά να τρέχει στον αέρα. Αλλά κι έτσι, σαν πάνω απ’ τις κλεισμένες σκέψεις του, του φάνηκε ν’ ακούει τη φωνή του Γόγλη να του λέει: «Υπάρχει και άλλο δίκαιο, που δεν τους συμφέρει! Σ’ αυτό θα στηριχθούμε! Αλλά και πάλι, έτσι ή αλλιώς, άσ’ το κι αυτό, όλα δεσίματα είναι, και ζήτα την ευτυχία σου σαν το ελεύθερο άγριο θηρίο!»
Μ’ αυτά τα λόγια, σα να ’τανε σάλπιγγα, οι σκέψεις κινηθήκανε κι έκαναν να πούνε... να πούνε...
Αλλά ο Μίκουρας σηκώθηκε μ’ ορμή και άρχισε να περπατά πάνω κάτω.
Φτάνει, φτάνει πια! έλεγε.
Σ’ ένα γύρο θυμήθηκε τη γυναίκα του, και του φάνηκε να αργούσε.
Στο διάολο οι γυναίκες!
Έσφιξε με μανία τα δόντια και κινήθηκε με βία. Ο άνεμος δυνάμωνε. Ένα παράθυρο χτύπησε κι ένα γυαλί ακούστηκε να συντρίβεται.
 Πρόσεξε στον άνεμο, στη φωνή του την άγρια.
Ο άνεμος, τρελός μουσικός και ζηλιάρης του Πανός αντίπαλος, μανιακά έψαλλε και με τα πολλά του σουραύλια έπαιζε το άγριο τραγούδι της ερημιάς. Ξαφνικά αισθάνθηκε μια αναστάτωση να γίνεται μέσα του, σαν κάτι νεκρό να έπαιρνε ζωή!
Ταράχθηκε. Πριν δει όμως τι ήταν, έφυγε αυτό, χάθηκε γρήγορα, αλλά κομμάτια περασμένης ζωής, λησμονημένης αρχίσανε να περνούνε, κομμάτια αφημένα πίσω από κείνο που αισθάνθηκε. ΕΚδώ μια θάλασσα ν’ απλώνεται, κουβέρτες, ένα παράθυρο στρογγυλό που φαινότανε το κύμα να κινείται, και μαζί αισθάνθηκε ακόμα και τη μυρουδιά του κατραμιού, ένα τοπίο όπου, πάνω από δυο βουνάκια που γέφυρα τα έδενε, ένας σιδηρόδρομος περνούσε...
Έμεινε ακίνητος, χωρίς την παραμικρή σκέψη, σα μαγεμένος απ’ τις εικόνες που περάσανε, εικόνες που του θυμίζανε τα μικρά του χρόνια, αλλά και βυθισμένος σε μια συγκίνηση που δεν ήθελε να χαλάσει και αισθανόταν να θέλει ν’ ακολουθήσει τις εικόνες κείνες στα βάθη των χρόνων που χαθήκαν!...
Κι όταν συνήλθε, μιλούσε η φωνή των ησύχων αισθημάτων. Έπρεπε να ρωτήσει ακόμα, να τρέξει, να παρακαλέσει!
Η πόρτα άνοιξε. Η γυναίκα του με το παιδί στην αγκαλιά μπήκε. Ο Μίκουρας στάθηκε και τους έβλεπε.
— Αργήσαμε λιγάκι! Μα ήλθε και η Σιδέραινα και άρχισε να μας λέει για τη φτώχεια της και την κακομεριά της...
— Και συ θα άρχισες τη δίκιά μας!
— Μα μη δεν τη βλέπουνε, καημένε!...
Δεν έχω όμως να δίνω σε κανέναν λογαριασμό αν πεινώ ή είμαι χορτάτος! είπε αυτός κουνώντας το κεφάλι του γρήγορα. Και μεμιάς αγρίεψε: Ε, θα δούμε! Αλίμονον σε κείνους! Κατάρα! Ξέρω κι άλλον τρόπο να βγάζω γω το ψωμί μου! Και για καλά! Θα το δεις! Και όχι σαν εκείνον τον βλάκα, τον άντρα της, όχι!... Δε θα ζητήσω! Όχι, όχι! Που να πάρει ο διάβολος, ο σατανάς! Ποτέ!... Όχι! Κάλλιο ληστής παρά ζητιάνος!...
Η γυναίκα του τον έβλεπε ακίνητη.
— Καλά, είπε σιγά σιγά, και η φυλακή;...
— Η φυλακή;
Ο Μίκουρας γέλασε ένα ψεύτικο γέλιο.
— Η φυλακή!... Το περίμενα να τ’ ακούσω! Όλοι οι άνθρωποι ίδιοι είναι! Τη φυλακή, σου λένε! Ο φόβος της φυλακής είναι η συνείδηση. Άκου δω όμως! Εγώ, αν δεν έγινα ίσαμε τώρα κακός... κακός... όπως τους λέτε σεις, δεν ήτανε η φυλακή που μ’ έκανε!... Όχι!... Δεν τη φοβήθηκα ποτέ μου! Τούτον εδώ φοβήθηκα, τον εαυτό μου! Ούτε ο Θεός σας! Και γιατί να τον φοβηθώ κι αυτόν; Τώρα που δεν έχω, που πάσχω, μου δίνει; Τότε γιατί να τον λογαριάζω; Μη δεν τον παρακάλεσα;... Τότε γιατί να τον λογαριάζω; Τι, για σκιάχτρο ακόμα θα τον έχω, που μας τον βάλανε όσοι θέλουνε να τρώνε αυτοί; Πάει στο διάβολο κι αυτός!... Πάει!...
Και κινήθηκε νευρικά προς το παράθυρο. Αισθάνθηκε αυτό που έλεγε να του κυριεύει όλα τα νεύρα, όλο το νου.
— Κι έπειτα, πού ξέρουμε τι θέλει ο Θεός; Το καλό ή το κακό;
Το είχε κάποτε σκεφθεί αυτό και κείνη τη στιγμή ήρθε και βγήκε.
Και αλήθεια, σκέφθηκε γυρισμένος στο παράθυρο, μήπως ο κόσμος, αυτό του το έργο, που είναι γεμάτο θάνατο, αίμα, δε φανερώνει αυτό; Η αγαπημένη του δεν είναι η καταστροφή; Ναι, σε κάθε χτύπημα γεννιέται νέα ζωή, για να την καταστρέψει όμως και αυτή. Πρέπει να έχει να καταστρέφει!
Άκουσε τη φωνή της γυναίκας του να λέει:
— Όπως θέλεις κάνε...
— Τι λες; τη ρώτησε αν και είχε ακούσει καλά.
Και καθώς γύρισε και την είδε να στέκεται ακόμα τυλιγμένη στο βαθύ θαλασσί σάλι της, του φάνηκε αυτό μαύρο, πένθιμο.
— Τι θες αυτό και το φορείς;... Βγάλ’ το! της είπε.
— Γιατί;
— Βγάλ’ το, βγάλ’ το! Γιατί, γιατί!... Ρωτάς; Να, έτσι, δεν ξέρω τι μου ’ρθε και το είδα μαύρο, κατάμαυρο! Είσαι ευχαριστημένη;
— Χριστός και Παναγιά!...
Και η γυναίκα του, αφήνοντας το παιδί σε μια καρέκλα, το έβγαλε γρήγορα.
Το παιδί άρχισε να γρινιάζει λίγο.
— Σκάσε και συ! του είπε ο Μίκουρας.
— Μην το κάνεις έτσι, χριστιανέ μου, παιδί είναι! Και αγκαλιάζοντας το παιδί της: Έλα, μικρό μου, του είπε.
Αυτός πάλι κινήθηκε, του ήρθε μια διάθεση να τους χτυπήσει και τους δυο, να τους βάλει κάτω και με τα πόδια του να τους συντρίψει!
Έδωσε μια με το πόδι του στη γάτα, που με την ουρά υψωμένη σα σημαία έκανε να τριφτεί πάνω του, και την τίναξε στην πόρτα πάνω. Η γάτα σηκώθηκε ουρλιάζοντας και όρμησε να φύγει σα στραβή απ’ την κλειστή πόρτα, ανεβαίνοντας πάνω της με τα νύχια.
Αυτός θέλησε να τη χτυπήσει πάλι, αλλ’ αυτή ξέφυγε και χάθηκε στο δωμάτιο μέσα.
— Στο Θεό σου, τι έπαθες; άκουσε τη γυναίκα του να του λέει.
Γύρισε γρήγορα.
— Γυναίκα! της είπε άγρια και την κοίταξε με το φόνο στα μάτια. Αυτή φοβήθηκε και μαζεύτηκε. Το παιδί άρχισε να κλαίει.
— Σκάσε! Πάρ’ τ’ απ’ εδώ!
Η γυναίκα του γρήγορα το σήκωσε και μπήκε στο δωμάτιο. Ο άνεμος βογκούσε, σφύριζε, ούρλιαζε κουνώντας μανιακά τη ην πόρτα, τα παράθυρα, και αυτά τρίζανε σα να πονούσαν. Το παραθυρόφυλλο μάλιστα το έξω έβγαζε μια φωνή λεπτή, σουβλερή και μαζί ακουγότανε να τρίβεται και να χτυπά στον τοίχο.
Περπατούσε νευρικά πάνω κάτω. Ένα σκαμνάκι που βρέθηκε μπροστά του το τίναξε μακριά με κλοτσιά. Άκουσε κλάμα μέσα. Συγκίνηση έκανε να του έρθει, αλλά με μανία την έπνιξε και είπε σιγά:
— Α στο διάολο και συ!...
Σταμάτησε στο παράθυρο και κοίταξε έξω το σκοτάδι. Κείνη τη στιγμή κάποιος περνούσε απ’ την αυλή, γιατί φωτιά τσιγάρου έλαμψε.
Του Μίκουρα του φάνηκε η λάμψη κείνη σαν αίμα, κι ένας φόβος του ήρθε, μη σήμαινε αυτό ότι το δικό του αίμα θα έτρεχε! Για τούτο, γρήγορα στη θέση κείνη που έλαμψε το τσιγάρο, φέροντας με το νου του μια γραμμή αίματος, είπε:
— Ένας άνθρωπος σφαγμένος!
Το κλάμα της γυναίκας του ξακολουθούσε. Ήτανε σιγαλό και έμοιαζε με μικρού παιδιού. Αυτή την ομοιότητα βρήκε.
Η μανία του έπεσε και αισθάνθηκε λύπη.
— Αχ, Θεέ μου! είπε.
Και σκέφθηκε να μη φερθεί άλλη φορά στη γυναίκα του έτσι, αλλά πάλι και χτες το είχε πει και πάλι το έκανε, σα να υπήρχε κάποιος δαίμονας που ίσα ίσα κοίταζε να του ρίχνει αυτές του τις υποσχέσεις!
Και στο νου του ήρθε η μορφή της, που τόσο είχε καταβληθεί απ’ τις στερήσεις. Είδε τα μάτια της βαθουλά, μια κιτρινάδα ριγμένη στο πρόσωπο και κάτι ακόμα, πάνω απ’ αυτά, της δυστυχίας!
Λύπη, κύμα μεγάλο λύπης του ήρθε γι’ αυτό.
Ένα κοριτσάκι με ξανθά μαλλιά, μαύρα μάτια και μάγουλα στρογγυλά και χνουδάτα σα ροδάκινο πέρασε με μια κίνηση πουλιού, χελιδονιού, στον αέρα...
Δε βάσταξε πια, πήγε μέσα να της μιλήσει, να φιλιωθούνε.
Αυτή ήτανε γυρμένη κοντά στο μικρό, που το είχε πάρει ο ύπνος.
Δεν την πλησίασε, αλλά στάθηκε μακριά.
— Έλα, έλα, σήκω! Τι κλαις; Δεν ξέρεις; Οι στενοχώριες τα κάνουν αυτά! της είπε.
Η γυναίκα του ταράχθηκε απ’ το κλάμα πιο πολύ.
— Έλα, άσ’ τα! Το ξέρω! Έφταιξα! Μα...
Διακόπηκε. Η πόρτα χτύπησε δυνατά. Ο Μίκουρας πήγε γρήγορα για ν’ ανοίξει, ενώ η γυναίκα σηκωνότανε και τον ακολουθούσε σφουγγίζοντας τα μάτια της.
— Ποιος; ρώτησε ο Μικούρας.
Και άνοιξε δίχως να περιμένει απάντηση. Κιτρίνισε σα να είδε φάντασμα.
Ο Γόγλης!
Μια μέρα, και ήτανε καιρός, στην αρχή της δυστυχίας του, του είχε πει ο Γόγλης, και ύστερα από ομιλία μεγάλη που φάνηκε αυτός, ο Μίκουρας, να θέλει να τον ακολουθήσει: «Καλά, άμα πετύχω τίποτα καλό, θα έρθω να σε βρω. Σπίτι σου θα έρθω να σε ζητήσω, όχι αλλού, για τέτοια δουλειά. Άμα με δεις, να το ξέρεις, τέτοιο είναι στη μέση...»
Απ’ τη βραδιά κείνη είχε καιρό να δει τον Γόγλη. Δεν πήγαινε πια στην ταβέρνα που σύχναζε αυτός. Είχε τραβηχθεί σχεδόν απ’ αυτόν και τον θυμόταν όταν απελπιζόταν ή θύμωνε. Πίστευε ότι ο Γόγλης θα είχε λησμονήσει ό,τι του είπε, αλλά να τος! Τι άλλο να ’θελε κει;
Γελαστός, με τα μάτια του τα μαύρα μαύρα να λάμπουν διαολίσια, στεκότανε στην πόρτα.
— Καλησπέρα! είπε και μπήκε μέσα. Καλησπέρα, κυρία Μίκουρα! είπε στη γυναίκα του φίλου του. Ύστερα στρέφοντας σ’ αυτόν: Κάτι σε θέλω! Είναι ανάγκη!
Και τον κοίταξε νεύοντάς του. Η γυναίκα του Μίκουρα κοίταξε ανήσυχα. Ο Μίκουρας, ταραγμένος και χωρίς να έχει δύναμη ν’ αρνηθεί, ζητούσε το καπέλο του. Μέσα του έβλεπε να ’χει γίνει ένα κενό.
— Μα πού θα πάτε; ρώτησε η γυναίκα του.
— Τίποτα, τίποτα! Κάποια δουλίτσα! Θα σας πω... Μη σας μέλει, δεν είναι τίποτα! της απάντησε ο Γόγλης.
Και χαμογελούσε γλυκά, ίσιος ίσιος καθώς στεκότανε, σαν κοντός πετεινός, και κοίταζε δεξιά και αριστερά, εδώ και κει, παντού η γρήγορη ματιά του γύριζε.
— Μια στιγμή! έκανε και ο Μίκουρας στη γυναίκα του. Δε θ’ αργήσω!...
Αυτή τον κοίταζε καλά χωρίς να τολμήσει να πει κείνο που της φάνηκε στα μάτια.
— ’Έλα, πάμε! είπε ο Μίκουρας στον Γόγλη.
Είχε το κεφάλι όρθιο τώρα, και τα μάτια του είχανε αγριέψει. Μέσα του ξαφνικά είχε αισθανθεί μια ευχαρίστηση δυνατή για τη νέα ζωή που θ’ άρχιζε, τη ζωή του αγρίου, του ελεύθερου θηρίου. Και τόσο δυνατά την αισθάνθηκε, που λίγο έλειψε να φωνάξει, να πει τη χαρά του, όμοιος στ’ αληθινά με τα θηρία που βρυχώνται όταν πειναλέα αλλά περήφανα τρέχουν ζητώντας την τροφή τους.
Και φύγανε ο ένας κοντά στον άλλον.
— Σταθείτε! τους λέει η γυναίκα του παίρνοντας το λύχνο να τους φωτίσει, αλλά μια πνοή ανέμου τον έσβησε και σκοτάδι απλώθηκε.
— Δεν πειράζει, δεν πειράζει! η λεπτή φωνή του Γόγλη ακούστηκε απ’ το σκοτάδι να βγαίνει, όπου σα φαντάσματα κινιόντανε οι δυο τους.
Η γυναίκα του Μίκουρα έκλεισε την πόρτα και άναψε το λύχνο πάλι.
Η υποψία είχε αρχίσει να τη βασανίζει. Έκανε το σταυρό της παρακαλώντας τον Θεό να τους βοηθήσει, να βοηθήσει τον άντρα της, και μπήκε μέσα στο δωμάτιο. Τα παραθυρόφυλλα τα έξω τα είχε κουφωτά και δεν τόλμησε να τα κλείσει. Της φάνηκε κακό για κείνον που ήταν έξω. Σκέπασε το παιδάκι χωρίς να το βάλει στη θέση του. Ήθελε να είναι έτσι εκεί, για να δείχνει κι αυτό ότι τον περιμένουν! Κι έγειρε σε μια άκρη του κρεβατιού.
Μέσα στην κουζίνα έβλεπε το φως του λύχνου να τρέμει σα να κουνούσε τα φτερά του. Ο άνεμος ξακολουθούσε να φυσά δυνατός.
Άκουσε έναν κρότο και σηκώθηκε και κοίταξε αν η πόρτα ήταν κλεισμένη, και πάλι πήγε στη θέση της. Προσπαθούσε να βάλει κάτι καλό στο νου της, κάτι να σκεφτεί ευχάριστο, αλλ’ εκεί πάντα έβρισκε το κακό, το κακό να έχει πιάσει θέση.
Έγειρε λίγο στο προσκέφαλο.
Ο άνεμος μούγκριζε άγρια άλλοτε και άλλοτε βογκούσε σα να πονούσε, να έκλαιε. Και οι αστραπές πάλι ξαναρχίσανε να λάμπουν, να φωτίζουν τον έρημο δρόμο, τα κλειστά σπίτια.
Ξαφνικά ξύπνησε από μια φωνή ανθρώπου που σφάζουν.
Τίποτα, τίποτα... Ησυχία... Μα αυτή η φωνή;... Ήταν όνειρο;
Ο άνεμος δεν ακουγότανε πια να φυσά και η σιωπή μόνη απλωνότανε!...
Η ώρα θα ’ταν περασμένη! Έτσι της φάνηκε ότι ποτέ δε θα έβλεπε τον άντρα της πια! Έτρεμε όλη.
Μην ήτανε η φωνή του; πάλι το σκέφθηκε και όρμησε στο παράθυρο.
Δεν το είχε ανοίξει και το άφησε γυρίζοντας πάλι πίσω. Σκέπασε το μικρό της καλά, το κουκούλωσε και πάλι όρμησε και άνοιξε το παράθυρο και προσπάθησε ν’ ακούσει μέσα στην ησυχία.
Σιωπή, σιωπή. Ο δρόμος σκοτεινός, έρημος. Τα φανάρια θαμπά δω και κει φωτίζανε λίγο τρέμοντας.
Τα μάτια της είχανε υγράνει και παρακαλούσε, παρακαλούσε τον Θεό.
Πέρασε λίγη ώρα. Ούτε ο παραμικρός κρότος στο δρόμο, αλλά πέρα και πέρα ησυχία βαθιά. Περίμενε, περίμενε... Οι αγκώνες της είχανε πονέσει.
Να βοηθούσε ο Θεός!
Τίποτα όμως, ησυχία και σιωπή ήταν η απάντηση...
Αλλά να, ένα περπάτημα μακρινό, μακρινό ξαφνικά μέσα στη σιωπή τη μαύρη, που φαινότανε κάτι να περιμένει, έναν δαίμονα θεό!... Κάποιος ερχότανε με γρήγορο γρήγορο βάδισμα.
Αισθάνθηκε σαν κάτι να ξημέρωνε μέσα της.
Αυτός είναι!... είπε.
Το βήμα πλησίαζε, πλησίαζε. Έσκυψε. Ένα σκοτεινό σχήμα ανθρώπου είδε να έρχεται βαδίζοντας σύρριζα στον τοίχο. Αυτός, αυτός. Της ήρθε ν’ αγκαλιάσει την εικόνα, να τη φιλήσει.
— Σ’ ευχαριστώ, σ’ ευχαριστώ, Θεέ μου! είπε.
Μα μπορούσε να μην τη βοηθήσει;
Τον είδε να χώνεται μέσα. Όρμησε και του άνοιξε. Στη σκάλα δεν τον άκουσε, αλλά τον είδε στην πόρτα.
— Στάσου!... της έκανε αυτός.
Και καθώς μπήκε, έκλεισε. Τον είδε αλλαγμένο στο πρόσωπο.
— Φέρε μου νερό να πλυθώ, γρήγορα!
Όρμησε αυτή και πήρε το σταμνί και του έχυσε στα χέρια, που τα άπλωνε στο νεροχύτη.
— Όχι πια. Πάψε! της είπε και αισθανότανε τα χέρια του να τρέμουν, να τρέμουν.
— Να σκουπιστείς;
— Οχι! Φέρε! Μα τι έχω... Γιατί κάνω έτσι; έκανε αυτός, καθώς αυτή έτρεχε να του φέρει την πετσέτα. Στο διάβολο!... Πάει, έγινε! Έχω... Ε!...
Η γυναίκα του τού έφερε την πετσέτα. Έκανε να σκουπιστεί και προσπάθησε να στηρίξει τη σκέψη του σ’ αυτό, αλλά ξαφνικά στάθηκε.
Γιατί κάνω έτσι, ε; είπε με το νου του κουνώντας το κεφάλι. Να μας πιάσουν, δε μας πιάνουν, όχι! Γι’ αυτό, ε, ε!... Μα, δε μου λες εσύ, τα άγρια θηρία αισθάνονται τέτοιο όταν σκοτώνουν για να φάνε; Αισθάνονται; Ε, είμαι άγριο θηρίο κι εγώ! Τι θέλεις;
Ένας κεραυνός εβρόντησε έξω, μέσα στη σιωπή, και βρόντησε σαν κρότος μαζί μεγάλων κανονιών. Και μεμιάς βροχή ακούστηκε να χτυπά, να πέφτει ραγδαία και να δυναμώνει, να δυναμώνει, και η σιωπή να γεμίζει απ’ το θόρυβό της, σαν πατήματα μυριάδων βρουκολάκων, μυριάδων στοιχειών που είχανε κυκλώσει το σπίτι...


Ένας αέρας φυσούσε κείνο το βράδυ· η δημοσιά φιδοσερνόταν ατέλειωτη —σαν μια αιωνιότη— στον κάμπο εβούιζαν οι καλαμιές, κρύο έκανε.
Κι αυτός προχωρούσε.
Ήταν παραδομένος στο δρόμο του, σαν ο στραβός στο αιώνιο σκοτάδι· πήγαινε· όλο πήγαινε, σαν μια ψυχή μέσ’ στην ερημία του χρόνου.
Τον είχαν παραξηγήσει οι άνθρωποι· η σκόνη τον είχε κάμει κατάσπρο, κι ο δρόμος—θεέ μου ο δρόμος—ποτέ δε θα τέλειωνε.
Η αδερφή του τον έδιωξε. Τον έδιωξε; σκεδόν ναι σκεδόν όχι· μα αυτός έφυγε.
Είχε πάει να τη δει ποδαρόδρομο· τώρα πάλι ποδαρόδρομο έφευγε. Πάντα έτσι. Κοσμογυριστής, στρατοκόπος, αλήτης. Οι δημόσιοι δρόμοι, οι σιδηροδρομικές γραμμές, οι απόστασες, ήσαν τα μεγάλα δρομολόγια της ζωής του. Οι γέφυρες, οι πολιτείες, τα τούνελ, οι φευγάμενοι σταθμοί της υδρόγειος· έτσι ήταν. Η γη δεν τον χώραε· τον τραβούσε η μαγγανεία της έρημος.
Είχε μείνει με το μπα! η αδερφή του.
Σαν τον είδε να μπαίνει δεν τον γνώρισε· ένας αλήτης της φάνηκε. Τα δασά του μαλλιά, τα χαρακιά του μούτρου του, εκείνη του η στρεκλή σιλουέτα, φάνταξαν στο κάδρο της πόρτας σαν μια φοβέρα που θάμπενε.
...Μπα ο Γιάννης!...
 Το πρόσωπό του ήταν και δεν ήταν αυτό σαν μια φωτογραφία πούχε τραβηχτεί δυο φορές— και με κάτι σπάγγους ήταν μπαλωμένα τα ρούχα του.
Πήγε κοντά του από βαθιά της συμπόνοια· δάκρυσε, έκαμε να τον χαϊδέψει λιγάκι, μα ευτύς ένα μύχιο ρίγος απέχθειας την διάτρεξε σύγκορμη· εμύριζε άσκημα· ήταν ξένο της κρέας η σάρκα του, ντουνιά και ξενίλα έζεχνε η κορμίλα του, κόσμο !
...Πεινάς ; τον αρώτησε.
— Πεινώ.	
Ευτυχισμένη που θα μάκραινε, μια στιγμή από πλάι του, έτρεξε σερπετή στην κουζίνα. Άνοιξε ένα ντουλαπάκι και έψαχνε. Χτυπούσ’ η καρδιά της· ένας τρόμος τη δούλευε.
Τούφερε ψωμί και τυρί· τούβαλε μια καρέκλα κοντά του και πήγε μακριά του και κάθισε.
Έτρωγε. Αφιερώθηκε ολόκληρος στους καϋμούς της κοιλιάς του. Μάσαε και τα μελίγκια του δούλευαν, φούσκωναν σε κάθε δαγκωμασιά του τα νεύρα. Σαν μια εκδίκηση ήταν το τρώει του.
Έτσι, μόνο που οι άνθρωποι ντρέπουνται. Ένστικτα κρύβεσαι σαν θα ξεγυμνώσεις το σώμα σου· είναι κάτι πράγματα που ο καθένας μας τα κάνει κρυφά, δίχως μάρτυρες. Στο σπίτι σου, κλείνεσαι· και τις τρύπες βουλώνεις. Στο ύπαιθρο, κοιτάς γύρω - γύρω μην σε δει κάνα μάτι.
Κι αυτός μπρος στο βλέμμα της, αχ θεέ μου πώς έτρωγε ! Καθώς μασούσε και γίνονταν ένας πολτός το ψωμότυρο, γούρλωνε για να καταπιεί τα δυο μάτια του, σαν για να μην τον πνίξει η γλύκα· σαν μια μπίλια ανεβοκατέβαινε ο κούρκουνας.
Η αδερφή του τον έβλεπε με κάτι αισθήματα ανάμικτα· τόσο ντρέπονταν ώστε, πήρε απ’ αυτόνε τα μάτια της· κοίταξε όξω. Ένας αγέρας φυσούσε κ’ η μέρα τρεμόσβενε· καθώς τα χλωμά φώτα του σούρουπου όλο και σέρνονταν στην κάμαρη, νόμιζες πως κάθε τόσο μετατοπούσαν τα πράγματα, πως κάναν ένα βήμα στα πίσω.
— Πούθε έρχεσαι Γιάννη ; τον ρωτάει γλυκά.
— Από πάνω, της κάνει και της έδειξ’ αόριστα.
— Από πού ;
— Απ’ το δρόμο, και ψάχνονταν.
— Μα τι θέλεις ; τι ψάχνεσαι ;
— Τίποτα.
Αναποδογύρισε τη σακούλα της τσέπης του κ έβαλε από κάτω το χέρι· ένα κίτρινο αλεύρι χύθηκε στη φούχτα του· καπνός. Τέντωσε την παλάμη κι άρχισε με προσοχή να διαλέγει· πέταε ένα- ένα τα ψίχουλα, τα χοντράδια, τη βρώμα. Έπειτα έκανε ουφς με τη μύτη και ρούφαε· δεν στρίβεται πια τσιγάρο είπε μόνος του.
Η Ελένη ανατρίχιασε· έχωσε το χέρι πίσ’ απόνα κάδρο και κάτι πήρε και τούφερε· ήταν τσιγάρο. 
—Παίρνω από κανένα του Νίκου, του κάνει, να βρίσκεται· τυχαίνει καμμιά φορά να μην έχει.
Μήτε ρώτησε ποιος ήταν ο Νίκος, μόνο το πήρε και φούμαρε: Πα, ρούφαε μια και σταμάταε με το στόμα ορθάνοιχτο, σαν να σταματούσε η πνοή του. Πα, και καπνός πια δε φαίνονταν. Μετά παρατήραε ευτύς το τσιγάρο του στα δυο δάχτυλά του κρατώντας το, το απολάμβανε με άγριο μάτι· σε κάθε του ρουφηξιά χαρακώνονταν πιο βαθιά οι γριμάτσες του. Μόνο ρώτησε, είπε : 
—Η μάνα;
—Τώωωρα η μάνα, του κάνει.
Δεν ξανάπε ένα μάταιο λόγο· ήταν ολοφάνερο πέθανε.
— Πέθανε, του ξαναλέει αυτή με διάθεση που δίνει κανείς ένα χτύπημα· η αναιστησιά του την κούναε.
—Ε λοιπόν;
Τι λοιπόν ; Ήταν λοιπόν ένα τέρας. Ανήσυχη έριξ’ ένα βλέμμα τριγύρω της. κοίταξε το παράθυρο· λίγο ακόμα και νύχτωνε. Τα πράγματα αμφίβολα, ύποπτα μέσ’ στο ημίφωτο έχασκαν· μια ανατριχίλα την κούνησε.
Πήγε ν’ ανάψει τη λάμπα και τα χέρια της έτρεμαν. Καθώς αναδόθηκε η φλόγα απ’ το σπίρτο της, οπ’ κάμαν γοργά μια στροφή πα στους τοίχους οι ίσκιοι τους. Απαίσια η σκιά αυτουνού ήρθεν όρτση.
— Ααα! βάζει μια φωνή και γυρίζει. Ήταν στη θέση του ακίνητος· κάθονταν συλλογισμένος, βουβός. Μήτ’ εφάνη να νόησε.
Άκου δω... του κάνει αυτή, μα σταμάτησε· αχ πούσαι Νίκο; ξανάπε.
Μα και τώρα δαύτος δε μίλησε· μόνο κοίταζε· είχε πολύ κρύο το βλέμμα.
—Ο Νίκος, του φωνάζει, ο άντρας μου.
Το «άντρας μου» τόπε όπως έτσι για να τον ξεχωρίσει απ’ αυτόνε· ήθελε να του κάμει αιστητή τη διάκριση, πούχε σ’ αυτόν και σε κείνον.
—Ε λοιπόν ; κάνει αυτός.
—Ε λοιπόν; λέει κι αυτή. Σάστισε· ξέχασε τ’ είχ’ ακριβώς να του πει. Μια βαθιά σιωπή είχε μπει αναμετάξυ τους κ’ ήταν έτσι σαν ν’ αλαργεύαν στο χάος. Δε μιλούσαν, εσκέφτονταν κάτι λυπητερές γραμμές φάνηκαν να τρέχουν στην όψη του κι από κοντά η ίδια η λύπη.
Τότε ένας λυγμός την ετσάκισε. Γιάννη του κάνει, αχ Γιάννη παντρεύτηκα· πώς κατάντησες έτσι πως έγινες· δεν ακούς, η μάνα μας πέθανε· πέθανε Γιάννη μου η μάνα μας κ’ εγώ έκλαιγα· δεν ακούς εγώ έκλαιγα γιατί πέθαν’ η μάνα μας, έκλαιγα γιατί έλειπες εσύ.
Μαλακιά η φωνή της, είχε τεντώσει, σα λάστιχο—έκλαιγε...
—Τώρα... έκαμε τρυφερά για να εξακολουθήσει, μα αυτός την διάκοψε: —Τώρα τι ;
—Τώρα να, θάρθει ο άντρας μου.
Τόπε έτσι απίστευτα άξαφνα· είχε μια βαθιά κακεντρέχεια ο λόγος της. Τι τέρας ! την τάραξε της έκανε φρίκη η απάθειά του, η αναλγησιά του, η ωμότη.
— Γιατί ήρθες, τον ρωτάει απότομα.
— Θα φύγω· έκαμα χαμηλά για ’να πράμμα.
— Λέγε, τι ;
—Η Μαρία...
Νευρικό ένα γέλιο την τσάκισε· άχαχα η Μαρία ! άχαχα η Μαρία !... Και σκεφτόταν με λύπη εκείνο κει «το θα φύγω» του. Αχ πόσο ήσυχα τόπε !
Και νάτον σηκώθηκε· τράβηξε κατ’ ευθείαν στη πόρτα- σωστά;... αδερφέ μου...
Αυτός άνοιξε. Σαν μαύρος μπερντές έπεσε το σκοτάδι στο άνοιγμα· ένας αγέρας φυσούσε.
— Γιάννη... και χυμάει το ξωπίσω του μα δεν πρόφτασε· αυτός είχε πηδήσει —σαν στο κενό— μέσ’ στη νύχτα. Μόνο τα Γιάννη της πέταγαν σαν πληγωμένα πουλιά. Ένα ψυχρό φύλλο του άνεμου ξάφνου χύθηκε στην κάμαρη. Η φλόγα της λάμπας εμάκρυνε κι οπ, μια στροφή οι σκιές κάμαν όλες. Ύστερα πήδησε και χάθηκε. Η νύχτα εφούσκωσε. Τα πράγματα είχαν αποθέσει το πρόσωπο. Τότε—πια ούτ’ όνομα δεν είχαν.
Είπαμε — ένας αέρας φυσούσε.
Η δημοσιά φιδοσερνόταν ατέλειωτη—σαν μια αιωνιότη—στον κάμπο. Εβούιζαν οι καλαμιές κρύο έκανε.
Κι αυτός προχωρούσε.
Ήταν παραδομένος στο δρόμο του, σαν ο στραβός στο αιώνιο σκοτάδι· επήγαινε—όλο πήγαινε— σαν μια ψυχή μέσ’ στην ερημία του χρόνου.
Τον είχαν παραξηγήσει οι ανθρώποι· η σκόνη τον είχε κάνει ολόασπρο, κι ο δρόμος —αχ θεέ μου—ο δρόμος ποτέ δε θα τέλειωνε. Δεν αιστάνονταν τίποτε· μήτε χαρά μήτε λύπη· αδιάφορος ήτανε κ’ ήσυχος· γιατί; μήπως δεν ήτανε η δημιουργία στη θέση της ; ή μην είχε αντίρηση για το νόμο της έλξης ; η σιωπή τον εγνώριζε, οι νύχτες τον ξέραν· ήταν της ερημιάς αυτός άνθος...
Ο κόσμος αργά· τα πράγματα αφημένα στο πάει τους· να δημιουργούνται οι ορίζοντες· να γεννιέται —μούλος—ο χρόνος· οι τόποι, οι εποχές να πηγαίνουνε. Ξέρετε πώς περπατάνε στη γη ; να, πηγαίνουν· τίποτ’ άλλο· πηγαίνουν σε προϋπαντάνε τα όρια σε ακολουθάν πίσω οι δρόμοι —οι πολιτείες— σου τραγουδάνε βαθιά. Έχει ένα χτύπο το χάος· έχει ένα σφυγμό το κενό· και μόνο οι ώρες σωπαίνουν· και μόνο οι καιροί δε μιλούν. Η αιωνιότη σε κοιτάζει και σκέφτεται· τα πλάτη, οι απόστασες, είναι αφιερωμένα στο βάδι σου· αναθυμιάζει μ’ ευλάβεια κάτ’ απ’ το βήμα σου η γη.
Έτσι πάνε· όλο ίσα και ντρίτα· άκρη-άκρη στις σιδεροτροχιές, στα ποτάμια, άκρη-άκρη στους ουραίους γιαλούς· πάντα δημοσιά κι όλο κάμπο· δεν ανεβοκατεβαίνουν τα βήματα, δεν παν οι στράτες λοξά· για σένα δεξά ή ζερβά να διαβαίνουν τα όρη, να εξελίσσονται οι θάλασσες· η καμπύλη, η ευθεία, αλλά τι καμπύλη ; Όση η γη. Και τι ευθεία ; Όσο ατέρμονη είναι η πλήξη των όρνιων και το τέρμα των τραίνων που κουβαλάν το χιονιά... κι ο κόσμος αργά· η αιωνιότη πιστώνει. Η φυγόκεντρη δύναμη ας είναι ένα παραμύθι των κύκλων, και μόνο μια ψείρα νάσαι συ στις στροφές· έτσι· έτσι όπως πάνε οι δρόμοι μονάχοι τους έτσι όπως στέκουν τα βράχια.
Κι αυτός προχωρούσε.
Αυτή η νύχτα ήταν όλο σιωπή κι όλη άστρα.
Μέσ’ στ’ ακίνητο σκότος αχνός και αμφίβολος απλωνόταν ο κάμπος· πού θα στέκονταν; Ο δημόσιος δρόμος χάνονταν σερπετός μέσ’ στη νύχτα κ’ η σιωπή ήταν τόση, που λες τον επρόσεχε· ε λοιπόν πού θα στέκονταν ;
Έπρεπε κάπου να χωθεί, να πλαγιάσει· δεν εχωράτευε η ψύχρα, εδάγκωνε.
Στάθηκε· έστησ’ αφτί κι αφιγκράστηκε· η σιγή ήταν τέλεια. Κάπου εκεί αλαργινά ένα νεράκι κελάρυζε· μέσ’ στην παγερή σιγαλιά - στο σκοτάδι -μόνο αυτό, διηγότουν το παραμύθι του κόσμου.
Γαβ ! κάνει μια φωναχτά· γαβ ! γαβ! άλλες δυο δυνατώτερα· νάτο· εκεί βαθιά τ’ αποκρίθηκαν· αλυχτίσματα σκύλων ακούστηκαν· σιωπή, αυτός ήξερε. Άφησε τη δημοσιά και πήρε τον κάμπο· πάταε, όλο πάταε χώματα μαλακά σαν βελούδο· έτριζε σαν μετάξινη η χλόη στο πάτι του κι ο σάλαγας του νερού όλο αύξανε· τέλος στάθηκε· άξαφνο, σκυθρωπό μέσ’ στη νύχτα υψώθη μπρος του ένα χτίριο· οι χαραμάδες των παραθυριών του λαμπύριζαν τα σκυλιά αλυχτούσαν· μια ζεστή μυρουδιά αλευριού τού κεντούσε την όσφρηση.
Ψηλά στο χαγιάτι ένας άνθρωπος—ο μυλωνάς— είχε προβεί μ’ ένα φαναράκι αναμένο· τα χρωματιστά του τζαμάκια στο σκότος, φάνταζαν σαν μια εξωτική ανθοδέσμη.
Μα ας αφήσουμε να μας τα διηγηθεί μοναχός του.
...Εγώ ανέβηκα· τούπα πως ήμουν αλήτης και κρύωνα· πως δε φελάν τα σκυλιά του· είχαν πολύ διαστραμένο το ένστικτο· δεν ξέραν να κάμουν μια διάκριση δίκαιη· αν ήταν κάνας άλλος μπορεί να τον ξέσκιζαν...
Θα πεινάς, μου λέει ο ανθρωπάκος, πούθ’ έρχεσαι; Και με κοίταξε ύποπτα· εγώ κολακεύτηκα· πριν ν’ απαντήσω στοχάστηκα : ετούτος δω ’ναι σωστότερος (είπα) και δεν μου φαίνεται τόσο όσο οι σκύλοι του ανόητος· και χωρίς άλλα πήρα το ψωμί και τις ελιές που μου πρόσφερε· έβαζα κάτ’ απ’ τη μύτη και σκέφτομαν : είδες που ήξερε πως το δίχως άλλο πεινώ ; είναι μια ένδειξη πως ξέρει να εχτιμεί και να φέρνεται· είναι τα λόγια του πρόβατα και τα έργατά του θερία· μπράβο του· είδα καλά — παραμόνεψα— απ’ τις χαραμάδες της κάμαρης, πως πριν να μου ετοιμάσει φαγί, ξεκρέμασε απ’ τον τοίχο το δίκανο· στο φανάρι ήταν και τυρί και δυο ρέγκες, μα για μένα έκαμε τιμητική μια διάκριση : μούφερε μόνο ό,τ’ ήταν για πέταμα. Να λοιπόν που δεν τον χάλασε ολωσδιόλου το κάμωμα· τον εχτιμώ· το δίχως άλλο, θάταν καλός να με γκρεμίσει απ’ τις σκάλες· μα δεν τόλμησε· αν δεν φοβότανε θάτανε τέλειος· το φαΐ του δεν άξιζε· προσφέρνοντάς μου το αμέσως, εζήτησε να με διαφθείρει μ’ ό,τι μπορούσε φτηνότερο· ξέροντας καλά τον εαυτό του, έβαλε, πρώτα τη δωροδοκία σ’ ενέργεια· έξοχα ! σου λέω θάτανε τέλειος.
— Πούθ’ έρχεσαι ; με ξαναρωτάει πάλι, ο άνθρωπος.
—Από πάνω, και τούδειξ’ αόριστα· έκαμα χαμηλά για ’να πράμμα.
«Χαμηλά για ’να πράμμα»· δηλαδή έκοψε απ’ τη δημοσιά για το μύλο· έτσι είναι, θα σκέφτηκε ο μυλωνάς και με πρόσεχε : «Χαμηλά για το μύλο ;» με ρώτησε. Όχι δα, τούτα εδώ τα μέρη τα ξέρω· για την Ασία πάω τώρα, την κεντρική, τα ενδότερα· έχει πολύ τόπο εκεί· έρχομαι απ’ της Ρουσίας τα μέρη· χάζευα ένα φεγγάρι στις στέπες· στους κάμπους της Ρουμανίας ξαπόστασα· πήρα τη σιδηροδρομική γραμμή έως εδώ.
Μα σ’ αυτό το σημείο άρχισαν πάλι του μυλωνά οι υποψίες· με ρώτησε : καλά—εισιτήριο ;
— Εισιτήηηριο !.. τι με πέρασε ; να λοιπόν που με πρόσβαλε· τέτοιοι είναι· η πονηριά τους όλη είναι να μην εννοούν τον πλησίον τους· τους έχει στραβώσει η μέγκλα και ζουν μέσ’ στο ψέμα σαν τα ψάρια στη θάλασσα· αν του πω «με τα πόδια» θα καταλάβει και θα πει «λέει ψέματα» αν του πω «με λεφτά» πάλι θα καταλάβει και θα πει πάλι «ψέματα». Αχ για ιδές τον, είναι έτοιμος να με πάρει —απ’ ότι είμαι— ακριβώς το αντίθετο —παειναπεί να μη λέω ποτέ την αλήθεια!.. Με υποπτεύεται άδικα· τον συμφέρει πιο πολύ να με περνάει ίδιο όμοιο του κι ας ξέρει ότι με περνάει κάτι πόντους. Έχει διαζύγιο με την αλήθεια ο άνθρωπος.
Τούπα λοιπόν με λεφτά κι αυτός με κοίταξε ύποπτα·πάλι εγώ κολακεύτηκα· τα κοπλιμέντα μ’ αρέσουν· τουλάιστο δεν ήταν βέβαιος πως μπορούσα να τούλεγ’ αλήθεια... Τούπα λοιπόν ότι θα πάω και στην Τήνο.
— Στην Τήνο !. Τι νάκανες ;
— Να μυήσω, του λέω, στο Χριστιανισμό την Μεγαλόχαρη.
Τότες αυτός —κει— φταρνίστηκε και σκουπίστηκε με το μανίκι του ωραία. Διόλου—στο φτάρνισμά— δεν πήρε από μένα τα μάτια του. Βρεθέντας μια στιγμούλα από πίσω μου, αιστάνθηκα σαν βατσίνες τα μάτια του, να μου καίνε το σβέρκο.
Κι όταν σε λιγάκι έπεσα να κοιμηθώ, κατάλαβα καλά πως ο μυλωνάς παραφύλαε· μάτι δεν έκλεισε· στην πρώτη σκάλα είχε τους λύκους του δίκανου· μπράβο του· έτσι κ’ εγώ μπόρεσα και κοιμήθηκα ήσυχος· ήμουν βέβαιος πως δεν είχα να φοβηθώ απ’ αυτόν μην με ληστέψει στον ύπνο...
Την αυγή άφησα το μύλο ξωπίσω μου· ένας ωραιότατος ήλιος προμηνύονταν σε καθαρή ατμόσφαιρα· στο βάθος του πλατύτατου κάμπου σαν μια σκόνη χρυσή δω και κει αναδύονταν η ανοιξιάτικη ομίχλη· ο κόσμος αργά· και οι γλύκες μας γλύκες· πάντα δημοσιά κι όλο κάμπο· έτσι πάνε: όλο ντρίτα και ίσα· άκρη-άκρη στις σιδεροτροχιές στα ποτάμια· άκρη άκρη στους πανέρμους γιαλούς· τρεις μέρες περπάταγα.
Χαζολόγαγα δω και κει παπαρώνοντας στο νερό ξεροκόματα· διάλεγα μέσ’ στις φυλωσιές κάτι τρυφερότατα χόρτα· τσακ, έσπαζα με τα δάχτυλά μου τα φύτρα. Πλάι στα αυλάκια εκάθιζα· καθρεφτίζομαν μέσ’ στα νερά που λιμνάζανε· έκανα κάτι γκριμάτσες παράξενες, έπειτα έπινα με τις φούχτες νεράκι· ααα έκανα και πολύ ευχαριστιόμουν.
Έτσι καθισμένον μου συνέβηκε να με ρωτήσουν δυο τρεις καμποχωρίτες και μένα· βαδίζανε καβάλλα και με είδαν και στάθηκαν: μην ήξερα μαθές πούθε κάνει το τσιφλίκι του Μάλωση! αχ τι έλεγαν ; πώς δεν ήξερα! να από κείθες· και τους δείχνω ένα μονοπάτι ζερβά μου : τρεις ώρες τους κάνω θα βαδίστε από δω· ήσαν κ’ οι τρεις τους ανεπίγραφα γράμματα και τους έγραψα την επιγραφή του διαβόλου.
Και θυμήθηκα ένα άλλο παρόμοιο.
Πέρναγα απ’ το Τεξάς της Αμέρικας· κει που κάθομαν σ’ ένα χωλ και δε σκέφτομαν τίποτα, με πλησιάζει ένας ρωμιός κακομοίρης· μου λέει: μου γράφεις μια σύσταση ; άκω κει, όσες θες· πήρα το φάκελλο κι άρχισα· ο άνθρωπος μούλεγε : Κύριον Μήτρον Αλέσταν, Αγίαν Ευθυμίαν Σαλώνων, Γκρεκ· κ’ εγώ έγραψα : Τσακατράκ τρακ πιπιτσίζ ζιτσιπίπ ιγκζ. Θα πάει ; με ρωτάει· γιατί τάχα να ρώταε; θύμωσα: Άμα πάει να με χέσεις, είπα μέσα μου μόνο. Η συνείδησή μου μέσα μου ήτανε μια γρηά-φαφούτα που όλο μούλεγε για... τις τραγίλες των άλλων. Τι τους ήθελε αυτούς τους νομοταγείς και φιλόνομους και τους έπλασε ο Πανάγαθος ; Δεν τους έκανε παλαμίδες τουλάιστο, που στη σκάρα λεμονόλαδο είναι κανενός να μη δίνεις ;
Τώρα να, επλησίαζα· το σούρουπο πρόβαινε, αν είχα περπατήσει πιο πολύ θάχα φτάσει· μα δεν ήθελα· μ’ άρεσε να την παθαίνω στην ώρα. Εκεί κατακαμπίς στα δεξά μου, φαίνονταν καθαρά το ιδιόρυθμο σκέδιο· το σπίτι του Μάλωση· μέσ’ σ’ ένα μπλόκο από λεύκες μόλις έξεχε η πυργωτή κορυφή του· τα φρουριακά παραθύρια του λες με κρυφοκυτούσαν π’ αλάργα· κάτι σπιτάκια ασπρολογούσαν περίγυρα· λοιπόν εκεί !
Τάχυνα την περπατησιά μου. Σαν στον άνεμο αντίθετα πεταλούδες ανήσυχες, φτερουγίζαν οι σκέψεις μου· ένιωθα τη ζωή μου παράξενα, σαν ’να τοπείο στο χρόνο· σαν ’να σχήμα απίθανο, ένιωθα την ιδιοσυγκρασία μου άνιση· μηδά ξέρω τι ζήτηγα; λυπόμουνα τα κοτρώνια πούν’ άψυχα και δεν μπορούν να αιστάνονται!
Άρχισε σιγά-σιγά να νυχτώνει. Μυστηριακός μυστικόπαθος μέσ’ στις βραδυνές σιγαλιές απλωνότουν ο κάμπος· η σφίγγα της νύχτας με κοίταζε, δειλά, σιωπηλά. Μάτια που καρφώνονταν πάνω μου ένα-ένα τ’ αστέρια, πέρναν μέσ’ στη νύχτα τη θέση τους. Χα !
Όταν η νύχτα σκεπάσει, τότε είναι που μιλάνε τα πράγματα που συμφωνούνε τα όντα· μέσ’ στο σκοτάδι δεν έχει όρια η σκέψη μου· στένω αφτί κι ακουρμάζουμαι την αναπνοή της ερήμου· σαν ο ευαιστητότερος δέχτης, πιάνω και το παραμικρότερο θόρυβό από μίλια μακριά. Τότες, φτερνίζομαι... Εκείνος ο μυλωνάς ο τρικέρατος... Η άλλη η Παναγία της Τήνου...
Πήρα το δρόμο λοξά και με βήμα γοργό επλησίαζα· είχα κάμει χαμηλά για ’να πράμμα· «μια μέρα θα γυρίσω μεγάλος» της είχα τότε ειπωμένο κ εγώ γύριζ’ αλήτης! Χαμογέλασα· παράξενες εντυπώσεις και σχήματα μου ρχόντουσαν και φεύγαν στο νου μου· μούρχονταν λοξά οι ιδέες μου· μια ψυχόρμητη κακεντρέχεια μου κεντούσε το ένστικτο : Αλήτης, κι αυτή μια Κυρία· με τη νόμιμο κλίνη της, μ’ έναν άντρα για σύζυγο. Σήμερα «εορτάζει» ο σύζυγος, αύριο γιορτάζει «η Κυρία». Η «υπηρεσία» «ο πύργος τους» και η ρόδα γυρνά· το μενού, τα γενέθλια, η σελήνη κι ο έρως· σουαρέ ντε γκαλά· πιθανόν και ούχ’ ήττον· η τιμή, η υπόληψις· και ο Κύριος ; Ω ! ο Κύριος σπόρτμαν· παίζει μπριτζ και ακκίζετα· αχ ναι, τον πειράζει η «ομίχλη». Ε, αφεντικό : Μιχαλώδης ο καιρός πάλι σήμερα !
Περνώντας απ’ τη γέφυρα στάθηκα. Βουερό το ποταμάκι κυλούσε· οι καλαμιώνες του θρόιζαν· έριξα τη ματιά μου του μάκρους· χοντρός ένας αστέρας, με τα σκέλη του άνισα, εκεί στο βάθος σαπφείριζε. Σαπφείριζε ; Ναι, αλλά όχι για ελόγου μου — μα για την Κυρία, ασφαλώς. Εμένα, μούρχονταν μόνο σαν μια μούντζα στα μούτρα μου. Τότες γω (πάντα γαλάντης) τούστειλα και τα δέκα μου φάσκελα.
Παράξενο πράμμα· η καρδιά μου χτυπούσε· είχε χρόνια να βροντήξει η καρδιά μου. Το νευρικό μου σύστημα τ’ αποξυλωμένο, τ’ αναίστητο, έπαιρνε μια υπερευαισθησία περίεργη· μια αλαφρότατη σύγχιση άρχισε να μου θολώνει τις σκέψεις. Γέλασα. Δεν μούλειπε τώρα παρά μια αριστοκρατική μυωπία, αν φορούσα μονύελο, αν εντύνομαν φράκο, δε θάμουν ένας τέλειος τζέντλεμαν να λιποθυμάω όταν μ’ αρέσει ; Η σύγχισή μου, η υπερευαισθησία, το σύστημα, είναι μπιμπελό πολύ σνόμπ· τρε μοντέν είναι η αριστοκρατική μυωπία.
Προχωρώντας κάτι σκύλοι μού ρίχτηκαν.
Στο μετόχι άνοιγε κάπου-κάπου μια πόρτα κ’ ένας άνθρωπος φώναζε: οξώω... Ο-ξώωω έκανα κ’ εγώ, σαν να μπορούσε να με φοβίσουν οι σκύλοι ! Έπειτα βούιζα απειλητικά το ραβδί μου κ’ εννοούσα όπως εννοούν οι αθώοι: ουστ... τα παληόσκυλα. Τότε θυμήθηκα, που κάποτε χρημάτισα ένα φεγγάρι και σκύλος. (Βλέπεις έχω χοντρή φωνή κ ένα σβέρκο ως του λύκου). Είχε ψοφήσει ο σκύλος του αφέντη μου κι όσο να πάει στην Καλαβρία να φέρει άλλον όμοιό του (όμοιον και του ίδιου μαθές) με νοίκιασε να —στην αυλή— του κάνω γω τούτ’ το είδος. (Φοβόταν μην τον κλέψουν τον κλέφταρο ! «Αλλά, μου είπε, οι λωποδύτες είναι —κι αυτοί ! — επίσης πονηροί και παλιάνθρωποι και θα καταλάβουν «από το ύφος» το ψέμα !»
— Μαθές ;
— Αλλιώς θ’ ακούγεσαι όταν γαυγίζεις «στα τέσσερα» κι αλλιώς ολόρθος σαν είσαι.
—..Παρντόν ;
— Πρέπει να, μπουσουλώντας, γαυγίζεις !
Και μ’ έβαλε να του κάμω μια —κειδά— δοκιμή : Γαβ-γαβ !
—Γαβ -γαβ ! γαβ !
—Ακόμα λιγάκι.
—Γουβ-γουβ ! γουβ !
Και ρίχνοντάς τον ανάσκελα, του ρήμαξα στις δαγκωματιές τα ψαχνά του.. «Μπράβο-μπράβο !. (μούκανε αυτός) —έτσι μπράβο !.»
Πάνε χρόνια. Σας είπα, οι γνωριμίες μου και οι αφεντικοί μου.
Τώρα όμως βρίσκομαν μπρος στο σπίτι του Μάλωση· η σιδερένια οξώπορτα ήταν μισάνοιχτη και στέκομαν εγώ στο σκοτάδι· κοίταζα το ωραιότατο σπίτι. Σαν ’νας πύργος μέσ’ στη νύχτα εφάνταζε· στα ψηλά παραθύρια του, τ’ αυγουλωτά τα στενόμακρα, έφεγγε ένα πολύ έντονο φως· λοιπόν εδώ ! η Κα και ο Κος Μάλωση ! Η σελήνη παν’ απ’ τον πλατύτατον αυτόν κάμπο, θάκανε τη Κυρία ρεμβώδικη, ενώ το καλοαναθρεμένο αυτό ανθρωπάκι—ο σύζυγος—θα της μετρούσε τα άστρα· χωρίς άλλο, θάταν γοητευτική η Κα Π. Μάλωση μέσ’ στη ρωμαντική τούτη φύση· θα «εδέχετο» στην κατάφωτη σάλα της, θάκανε αλαφρό φλερτ με τους νέους· θα γελούσε με μια κοκεταρία περίεργη. Αχ πώς τρελλαίνομαι γι’ άνθη ! αχ πώς αγαπώ τα μωρά ! A propos θάλεγε δίχως άλλο το άξαφνα, Mille merci  κείνο το προστυχοευχαριστώ το δικό μας· ω Νινόν! ω Μανόν, ω Γκωτιέ !
Αχ πώς δάγκωνε η ειρωνική μου διάθεση. Αχ πώς τσίμπαε η σουβλερή προστυχιά μου.
Στο διάδρομο ένας άνθρωπος φάνηκε· έρχονταν να ιδεί  τι συμβαίνει. Εγώ o κακόμοιρος σκιάζομαν· μπορούσε να με φαν τα σκυλιά τους· ώστε : οξώωω ! φώναξα και βούιζα απειλητικά το ραβδί μου. Ήξερα καλά πως έτσι, μόνο που πιο πολύ οι σκύλοι θ’ αγρίευαν.
Ο άνθρωπος δρασκέλισε την πόρτα και βγήκε : οξώω ! κάνει κι αυτός με τον αέρα ανθρώπου που αυτός ήξερε· ήταν σαν νάλεγε: τι κατάσταση είν’ αυτή ; μα δεν ντρέπεστε; ένας ξένος άνθρωπος είναι· παληόσκυλα! Θα ήταν καλός να βρίσει τους σκύλους προς χάρη μου· σας λέω θα ήταν, θα ήταν.
Είχα πειραχτεί λιγάκι με τα καμώματα τούτου τ’ ανθρώπου· φαίνονταν καλοταϊσμένος και βέβαιος· θάμουν καλός να τούμπηχνα κ’ εγώ στα πιο ψαχνά του τα δόντια μου· εγώ κάτι είχα στο νου μου· αυτός όμως γιατί παρίστανε δίχως ανθρώπινο κοινό, δίχως φως; Τέτοιοι είναι όλοι τους· αρπάζουν τον πρώτο ρόλο που θα τους τύχει και στένουν—ακόμη και στο σκοτάδι—το θέατρό τους· παριστάνουν με ακροατήριο σκύλους, ακόμα και με θεατές τους το τίποτα ! Ο άνθρωπος αυτός που στις πιο ενστικτώδικες λειτουργίες του σώματός του, θάταν φυσικός σαν το χτήνος, θόλωνε από ματαιοδοξία τον κόσμο μας, έπαιζε με τον εαυτό του κρυφτούλι.
Ήρθε κατακοντά μου και με παρατηρούσε επίμονα· μέσ’ στο αμυδρό φως της καμπίσιας αυτής νύχτας, με περιεργάζονταν άσκημα. Άρχισα λοιπόν να στοχάζομαι πως επί τέλους θα νόγαε να μη μου κάμει άλλη προσβολή, δίχως λόγο... Έλα λοιπόν, ας γίνονταν άνθρωπος !
— Βλέπετε Κύριε του λέω πρώτος εγώ, αυτά τα παληόσκυλα είναι ξαγριωμένα μαζί μου· θάτανε φόβος να μου κόβαν κοψίδι.
...Μα πού πας από δω, μου λέει αυτός, πούθε έρχεσαι; Αχ τι ωραία που μίλησε ! Αχ πώς με σκλάβωνε έτσι· τα λόγια του ήταν σωστή καραντίνα· με είχε ευτύς βάλλει υπό κάθαρση.
—Από πάνω, του κάνω και του δείχνω αόριστα.
Έτρεμα καρτερώντας τη στάση του· μηδά ξέρω τι ζήταγα; ήμουν ένα εξαίσιο τέρας! Ήθελα έναν άνθρωπο δυνατό που να τον τραβάει ο κίντυνος, η αμφιβολία και η ψώρα· να, έναν αμφίροπο διάολο, έτοιμον —για να διασκεδάσει την πλήξη του— να παίξουμε τις ζωές μας στο φάντη· μέσ’ σε υποψίες κ’ αινίγματα να παραπατούμε ξυνόμενοι και (σαν εκείνον τον μυλωνά) φτερνιζόμενοι, να μη χάνει ο καθένας τον άλλο απ’ το μάτι. Θάμουν καλός ν’ απαγοητευτώ αν γελιόμουνα, αν αποδείχνονταν οι ελπίδες μου φρούδες.
— Είστε στην υπηρεσία του πύργου; τον ρωτάω, δείχνοντάς του αξία και γνώση· ο άνθρωπος γύρισε και είδε το σπίτι· πραγματικά σαν πύργος υψώνονταν καταμεσίς μέσ’ στον κάμπο, αυτό το παράξενο σκέδιο· στο κοντάρι του τρούλλου του, νόμιζες πως θ’ ακουμπούσε ένα αστέρι.
Είπε πως ναι, ήτανε στην υπερεσία του πύργου, και καμώθηκε για λογαριασμό τ’ αρχιτέκτονα : «Ωραίο σκέδιο, μου κάνει· δεν είναι ;» Και ήταν. Ήτανε δηλαδή απ’ τους τρανούς υπερέτες· έχει να κάμει το πολύ κι απ’ ανάποδα· χωρίς το μικρό δε θάταν το μεγάλο ανάλογο· χωρίς το ψέμα τι νόημα μπορεί νάχει η αλήθεια ; Έτσι αυτός, δε θάλλαζε το υπερετικό μεγαλείο του, μ’ ένα μικρό αφεντηλίκι· ένας τρανός εθελόδουλος, είναι υποκείμενο πολύ πιο αξιοπρόσεχτο και χρήσιμο απόναν ελεύτερο άνθρωπο.
—Έλεγα κάπου νάμεν’ απόψε και το πρωί να τραβήξω· είναι καιρός που στοχάζουμαι μια δουλιά να μου πάει.
...Μια δουλιά να σου πάει; κ’ εννοούσε πως τίποτα, βέβαια κάπου πρέπει να μείνεις· εκτός από μας, πού αλλού να περνούσες τη νύχτα σου ;
—Η αφεντιά σας ορίζει του κάνω. Τόπα αυτό· τόπα όπως βάζουμε στ’ αγκίστρι μας δόλωμα· του λέω έτσι απλά : όπου νάναι... στο σταααύλο.
...Όχι δα μου κάνει αυτός κ’ η επιπολαιότη του ήτανε τόση, που μήτε ιδέα του πέρασε πως μπορούσε να τούκλεβα τ’ άλογα.
Έφτασε η αρχιτεκτονική ενός άλλου για να του αφαιρέσει αυτουνού κάθε φρόνηση. Αν το σκέδιο του σπιτιού ήταν διάφορο, εγώ θα κοιμόμουν στο ύπαιθρο· έτσι για μπουρμπουάρ ένα ψέμα μου κατέβηκα στην ιεραρχία των αξιών μου τρεις σκάλες : ύπαιθρο, σταύλος και σπίτι· γιατί σας λέω ήταν κίντυνος να με μπάσει στο σπίτι...
...Άκου δω μου κάνει, θέλω να σου κάμω καλό· έλα μέσα, θα μείνεις μαζί μου στη δική μου την κάμαρη· και σε λιγάκι επρόστεσε : τι να γίνει, δεν μπορώ να σ’ αφήσω στο ύπαιθρο. «Μα καλά· δε φοβάσαι μη σε σκοτώσω στον ύπνο ;» ήθελα νάταν τρόπος να τούλεγα· αντίς γι’ αυτό πήρα κάποιο ύφος που ήξερα· είπα: η Κυρία... ο Κύριος... μην…
 —Άμπα μπα, τι ιδέα ; εγώ θα σε φιλοξενήσω απόψε· κ’ εγώ διαλογιζόμαν : τι χτήνος ! τι χτήνος ! στο κωλοπετσομενηλίκι, ντιπ δεν έμοιαζε του χριστιανικού μυλωνά.
Μέσ’ στο σπίτι βασίλευε μια ησυχία απόλυτη· όλο το ισόγειο ήταν πλακοστρωμένο με μωσαϊκά πλακάκια ως πέρα για πέρα· όλο διάδρομους, όλο στοές και καμάρες· ήταν σωστό αρχοντικό το ρημάδι τους· έπερνες καλά την εντύπωση ότι ο σπουδαιότερος κάτοικός του, ο θόρυβος, κάπου θάχε λουφάξει ή θάχε βγει στο σιργιάνι· απ’ τη κουζίνα πήρα ιδέα και μέτραγα· όλα αστράφταν· φούρνοι μαντεμένιοι, φουρνέλα, σκάρες, θερμάστρες κατσαρολικά απ’ αλουμίνι και χάλκωμα· ντουλάπες, βάζα, ψυγεία· κουτάλες, κεψέδες, ψητοπήρουνα, τρυπητά, όλα απ’ ατσάλι και νίκελ· μια μεγάλη βιτρίνα, γιομάτη σερβίτσια ασημένια· μπουκάλες μ’ ασημένια βουλώματα, μπουκάλια με λαιμούς χρυσοπάρυφους· λικέρ κάθε μάρκας. Χα !
Θάμαξα· ακριβώς το αντίθετο· όταν τον δέρνει λόρδα έναν άνθρωπο, τρώει και φουσκώνει σαν τάπα. Αα κάνει μία και ρέβεται. Αα άλλη μια και κλάνει. είν’ ευτυχής γιατί χόρτασε. Ετούτοι εδώ μέσα, ποτές τους δεν πείνασαν· όσο πιο χορτάτοι θα είναι, τόσο πιο πολλά θα μαγέρευαν· μεσ σε τέτοιο πλεόνασμα πώς νάβρεις λογαριασμό τ’ απαραίτητου;
Λογάριαζα λοιπόν πως αν με τάιζαν κάμποσο, θάχανα την ευτυχία του γκίτικου· την ευδαιμονία του άνοστου, το ντελίριουμ της πείνας μπορούσε να στερευόμουν μαζί τους· μπρε μπρε τους κλέφτες, στοχάστηκα καθώς —για καλό και κακό— εκουμπωνόμουν.
Τι σπίτι ! τι σπίτι! μουρμούριζα για να μ’ ακούει ο φίλος· δεν έχω ξαναδεί τέτοιο Πύργο.
Ήμουν ένας κακόμοιρος άνθρωπος· μ’ έδερνε μια χαζομάαρα το δόλιο. Δεξά μου ανέβαιν’ η σκάλα· μαρμαρένια κατάλευκη εχάνονταν σε μια στροφή μεσ’ στο ύψος· κάγκελα χοντρά από πούρο χρυσόξυλο, σε σχήμα λατινικών ερωτηματικών, την γαρνίριζαν· μπρε μπρε έκανα ο καϋμένος εγώ. Κάτω κάτω δυο αραπάδες από κατάμαυρο μάρμαρο, φύλαγαν· ο άλλος προχώρησε· στρίψαμε ζερβά ένα διάδρομο και σταθήκαμε· κάπου άνοιξε μια πόρτα και μπήκε· η κάμαρά του θα ήτανε· όχι θα, παρά ήτανε και μου τόπε—αλλά μένα μ’ άρεσε (όσο ήταν δυνατό) ν’ αμφιβάλλω· αχ τι κουτούτσικος πούμουνα· σκέφτομαν και δεν έμπαινα μέσα· τι ήξερα εγώ ο καϋμένος ;
— Ορίστε, ορίστε μου λέει.
Φάνηκα καλά πως εννόησα· μπήκα ο καψερός και ντρεπόμουν· ο φίλος με κοίταξε· τότε είδα σ’ όλη την έκτασή τους τα χάλια μου. Ποιος ξέρει αν δε λογικεύονταν τώρα ; αν δε μ’ έβριζε ; αν δε μούλεγε όξω ! ΟΞΩ ! ΟΞΩ κέρατά παληοκαθήκι κι αλήταρε!..
Τον άφησα λοιπόν να σκεφτεί πιο καλά, ν’ αποφασίσει με φρόνηση. Θέλησα και να τον βοηθήσω λιγάκι. Έκαμα μια γκριμάτσα παράξενη από κείνες πούξερα να πετυχαίνω σε λίμνες : Κούκου τσίου ; του κάνω και τον κοιτάω ολόισα. Τ’ είπες ; μου λέει, δεν κατάλαβα. Τίποτα, τ’ απαντάω, τι σπίτι!
—Α, βέβαια· είναι το τσιφλίκι του Μάλωση· εγώ είμαι επιστάτης και διευθυντής των χτημάτων του· είμαι απάνω απ’ όλους· κι όπ’ εγώ σχεδίασα ακριβώς όπως είπε : τους φαντάστηκα όλους-ένα κουβάρι— στο έδαφος κι αυτόν καλοκαθισμένον απάνω τους... του Μάλωση ε; διαυθεντής, επιστάτης ! δεν έχω ψείρες, του κάνω απότομα· (εξ εναντίας είχα πολλές). Α μπα, τι λόγος μου λέει, μόν’ κάτσε να βάλω έναν κολήγα στην πόρτα· σήμερα λείπουνε όλοι· τ’ αφεντικά, η καμαριέρα, οι υπερέτες κι ο μάγερας· σκεδόν όλοι κ’ είμαι ολομόναχος· θάρθουν αργά, μα όπως νάναι... και βγήκε.
—Έφτασα, μου ξαναφωνάζει απ’ όξω.
Πού ξέρεις αν δε μου σκάρωνε τίποτα; μπορεί να πάγαινε να διηγότανε ψέματα, πως ένας κλέφτης είχε μπει μέσ’ στον πύργο· μπορεί νάχε κλέψει αυτός ασημικά κι άλλα πράμματα και να μου φόρτωνε την εξαφάνιση μένα. Ή μην πήγε να πάρει το δίκανο να μου τη σκάσει απ’ αλάργα ; Τουλάιστο κείνος ο μυλωνάς, μόνο τόκρυψε με σηκωτούς τους δυο «λύκους» στην πόρτα. Και το μόνο που με ρώτησε ήταν στην Τήνο τι θάκανα. Και τούπα. Ετούτος τι πήγεν όξω να κάμει ;
Βρόντηξα λοιπόν από χάμου το σκούφο μου, έβαλα τόνα πόδι πα στ’ άλλο κ’ έβγαλα την οκαρίνα απ’ την τσέπη. Άρχισα ένα τραγούδι γλυκότατο· σφύραγα και η κάμαρη βούιζε· σκάλες σκάλες ανεβοκατεβαίναν τα μπάσα μου: οι σιδηροδρομικές γραμμές, οι δημόσιοι δρόμοι, τα τούνελ λες περνούσαν και διάβαιναν· ο κόσμος αργά· τα πράμματα αφημένα στο πάει τους· να δημιουργούνται οι ορίζοντες, να γεννιέται ο χρόνος· οι τόποι, οι εποχές να πηγαίνουνε.
Τότε τα σκυλιά άρχισαν να λύσανε απ’ όξω. Ήταν όλα μαζί και αλύχταγαν· τέτοια παράξενη μουσική δε θάχαν ακούσει ποτές τους. Στις ερημιές, στ’ αποτόπια, στις νύχτες, η αρμονία αρχίζει απ’ τη σιωπή και κατόπι· ποτές μου δεν έπαιξα οκαρίνα στο ύπαιθρο. Η μουσική της σιγής είναι η γλυκότερη απ’ ούλες.
Έπειτα ήρθε κι ο άλλος· φαίνονταν ευχαριστημένος και βέβαιος. Α μπα, τι ωραία ! παίζεις και όργανο , τι παράξενες ρίμες ! τρώμε λιγάκι ; κ’ έτριβεε απ’ τη χαρά τα χέρια· δεν ακούτε; εχαίρονταν ! θυμήθηκα το διάολο· σε πολλά πράγματα δεν μπορώ να συνεννοηθώ παρά μόνο με δαύτον... Και πούσαι ακόμα !.. του λέω. Θέλεις να σου πω ένα τραγούδι ; Τραγουδάω έξτρα-πριμ !
— Να μου πεις, μου λέει αυτός.
Τότες άρχισα να βελάζω σαν τράγος. Βέλαξα το Όλη δόξα κι όλη χάρη... Τα τζαμόφυλλα τρίζανε. Τα κοτερά όξω αλαφιάσαν... Κάτι γουρούνια κείθε ακούστηκαν να (λες και τα σφάζαν) γρυλλίζαν. «Χριστός και Παναγία !» έκαμε μια κολλήγα απ’ την πόρτα της.
— Σώνει, σώνει! μου κάνει τότε ο Μαικήνας μου. Ωραίο — ποιος σου τόμαθε ;	
 — Στο χωριό ο δάσκαλός μας. Είχε μια πολύ στραβή μύτη ! του κάνω.
— Ε, καλά, λέει, ας φάμε.	
— Από τότε λέω, μου φαίνεται πως στραβομύτα είναι η Δόξα. Συ τι λες;
 — Ε, καλά... ξαναλέει, τώρα ας φάμε.
—Όσο για τη Χάρη... του κάνω.
Μα αυτός τώρα βιάστηκε· άνοιξε μια ντουλάπα όπου φάνηκαν κρεμασμένα λουκάνικα. Διάκρινα και κάτι πιατέλες όπου έξεχαν ορτύκια μαγερευτά και τρυγόνια. Είχε μια φυσιογνωμία νινίστικη, μα θάξερε σκοποβολή όμως στην τρίχα. Αχ με τι πεποίθηση πούκανε ! είχε ανοίξει ένα ντουλαπάκι του κ’ έψαχνε με τις πλάτες του γυρισμένες σε μένα· έλεγα : μην έχει μάτια κι ο κώλος του ; μην είχε κάνα λάκο η φάβα; πού το ξέρει αυτός πως εγώ μπορώ να παίζω και με την εμπιστοσύνη ακόμα; 
Έφερε τυρί και σαλάμι· σερβίρισε ορτύκια, μια κότα βραστή, αυγά, τι τέρας ! τι τέρας! μπόραε να μου εκφυλίσει, τα γούστα μου· να με κόλαε και καμμιά αρετή του μπορούσε. Λόγου χάρη νάμαι κι ελόγου μου έμπιστος, να μη βάνω τ’ ακριβά πηρούνια στην τσέπα. Θεός φυλάξοι να, μην ούτε το δίκανο αυτός νάκρυβε, με τους «λύκους» στην τσάκα. Από τη χολέρα, απ’ την πανούκλα προφταίνει το μπόλιασμα, μα απ’ την ανωτερότητα όμοιων σου, τι προφυλαχτικό να σκεφτείς; Η εμπιστοσύνη που μούδειχνε με γαργάλαγε από τις ψείρες μου πιότερο. Σκέψου ότι θάταν καλός να μη χαίρεται όταν σε ιδεί γδυτό και ξυπόλυτο. Και θυμήθηκα ένα δάσκαλο σ’ ένα χωριουδάκι της Θράκης. Με κράτησε να «με κάμει τραπέζι»· κάθισα. Μήτε σαν Αράπης εφούμερνε μήτε και μέθαε ο ερίφης· γιαουρτάκι μόν’ έτρωγε, κ’ έπινε γάλα :
Πολλούς γάρ στεφάνους ίων 
Και ρόδων παρ’ έμοι παρεθήκας 
Πλέκταις αμφ’ απαλά δέρα 
Ανθέων εαρινών πεποιημέναις...
Τέλος με γιόμισ’ αυτός Σαπφικά απαρέμφατα κ’ εγώ τον εγιόμισα τσιμπούρια από σκύλους! Σιχτίρ...
Λοιπόν, την κουβέντα μας.
...Ξέρεις, μου λέει, είναι τόση η χαρά μου που θα σε φιλοξενήσω απόψε, που μήτε ποιος είσαι δε ρώτησα. Έλεγε την αλήθεια ξετσίπωτα· μηδά ξέρω τι ήθελε; πίσω μου διάολε έλεγα καθώς διαλογίζομαν κάτι. Υπάρχουν κάτι άνθρωποι αίσχος ! Όταν συ πεινάς να τους νοιάζει· να τους περσεύει φαΐ και να μην το πετάν στα σκουπίδια τους παρά να στο δίνουν εσένα. Πού κούφια κι άπιαστα, ακόμα να σου δώσουνε χρήματα και μήτε κάλπικα νάναι.
Ήταν πολύ επικίντυνος.
Ώστε άρχισα να προβαίνω με φρόνηση. Είπα να του χαμογελάσω και τόκαμα· πήρα και κάποιο δικό μου ένα ύφος. Ωω! τι γενναιόφρονας πούτανε! Ωω ! πόσο με σκλάβωνε έτσι! Άρχισε να διαμαρτύρετ’ ο άνθρωπος. Α-μπαμπά μην το λες, μου κάνει κοκέτικα, έλα δα, τι θα πει, έτσι είν οι ανθρώποι. Οι ανθρώ—ποι ; Τι έλεγε ; μ’ έκαμε και με σαν τα μούτρα του ; Αρχίσαμε λοιπόν να μασάμε· έτρωγε ! φίλε μου βούταε κι αυτός μεζέ απ’ την κότα !	
 ...Η Κυρία και ο Κύριος, έλεγε, ήσαν καλότατοι άνθρωποι.
Άκουγα όλος αφτιά.
Η Κυρία κι ο Κύριος είχαν παντρευτεί από έρωτα· ήταν πολύ αγαπημένο ζευγάρι η Κυρία κι ο Κύριος· Η Κυρία ήταν από καλή οικογένεια, μα όχι σαν του Κύριου πλούσια. Προ έντεκα χρονιά είχαν γνωριστεί σ’ ένα χορό στην πρωτεύουσα· δηλαδή του νομού μας· τι σου είναι ο έρωτας· τι η αργολαβία σου είναι· ξέρεις από τι την αγάπησε;
Ψώφαγα.
—Απ’ τα δάχτυλα· απ’ τα δάχτυλά της τα ωραία. Καθώς έπαιζε πιάνο (κι αντάμα τραγούδαε) αυτα φτερακάγαν στα κόκαλα· οι βούλες των κόμπων τους, των νυχιών η στιλπνότη, εκείνο τους το πικάντικο πέταγμα πάνω στα πλήχτρα του πιάνου, τον ξετρελλάναν τον Κύριο· έτσι άρχισαν και σε λίγες μέρες πήρε τέλος το πράμα· παντρευτήκανε· όλα καλά κ’ είναι νέοι κ’ οι δυο τους· και νέοι και πλούσιοι· αυτό το τσιφλίκι που είδες είναι όλο δικό τους· το μισό κάμπο όριζαν· ένα λόγγο ελιόδεντρα· δυο βουνά όλο δάση· λιοστάσια νερόμυλους, στάνες· βόδια κοπάδια ολόκληρα· ελβετικές αγελάδες· στάρια καλαμπόκια και όσπρια. Αυτά τα γουρούνια που πριν άκουσες είναι ολλαντέζικης ράτσας. Τόσο τα διατηράει καθαρά, που τους φοράει κολλαρίνες!
Μόνο δυο ζητήματα ήσαν· αυτά τους επίκραιναν· ένα η διανομή της γης που ζητάει η Κυβέρνηση, κι άλλο ένα που δεν κάναν παιδιά...
— Όσο γι’ αυτό... έκαμα ελόγου μου αόριστα.
Και δίψαγα να μάθω και την πιο παραμικρή λεπτομέρεια. Ψώφαγα.
— Α, δεν έκανε παιδιά η Κυρία ;
Όχι· πήγαν και στη Βιέννη γι’ αυτό· μα τι τους είπαν δεν ήξερε νάλεγε· μπορεί όμως να κάνει. Η Κυρία δεν είχε πατήσει τα τριάντα ακόμα και ο Κύριος θάταν και δε θάταν σαράντα· να για δαύτο γλεντάνε· σήμερα λείπανε· είναι από χτες παγεμένοι στην πόλη· δώσανε ένα τραπέζι στο σπίτι των πεθερικών του αφέντη· τι προετοιμασίες που κάμανε ! τις υπηρέτριες, την καμαριέρα, το μάγειρα, τους έχουν από μέρες στελμένους με το γερογραμματικό τον κυρ Μπάρο· είπαν πως θάρθουν απόψε· για να δούμε· το τραίνο φτάνει στις Φτέρες στις έντεκα· το αυτοκίνητο της Κυρίας και δυο αμάξια τους προσμένουν στη στάση· το τραίνο δεν κάνει στάση εκεί, μα για τον Κύριο στέκεται· είχε πει ο Κύριος πως θα φροντίσει να γίνει μια στάση στις Φτέρες. Δυο ώρες απέχει απ’ το τσιφλίκι η γραμμή· ως τα μισά έχει το δρόμο δημόσιο.
Πειράχτηκα· το λοιπόν δε θα μώρωνε ; γιατί τάχα να μιλάει τόσο πολύ; 
Εκείνο το βράδυ κοιμήθηκ’ ανήσυχος. Πλάγιασα σε μια μικρή καρβουναποθήκη στο πλάι· χρειάστηκε να βάλω σ’ ενέργεια όλη την έμφυτη ψυχραιμία μου για ν’ αποκρούσω τον άνθρωπο· με ζήταε όλον· διεκδίκησα την αξιοπρέπειά μου με ψυχόρμητη θέληση, αποφασιστικά, καπριτσιόζικα· μ’ ένα φαγί που με τάισε δεν μπόραε να με μεταχειριστεί σαν ’να «κύριο». Επ’ ουδενί λόγω δε δέχτηκα να κοιμηθώ σε κρεβάτι. Γυρεύεις στη μαλακοσούρα, μην πάτωνα σε τίποτις όνειρα ωραία κι αυτός πατώντας στα νύχια του, ερχόταν και με στραγγάλιζε ο πούστης ; Μα θα μου πει κανείς πώς μπορεί ; Ένας άνθρωπος τόσο ευγενέστατος και κύριος ;
Κύριος ; Ας γελάσω... συνάδελφε ! Ας ξαναγελάσω αδερφέ μου και όμοιε μου, αντίγραφο (που να μη μου βασκαθείς) του εαυτού μου.
Από «Κυρίους» είναι γιομάτη η πλάση, ενώ η παλιανθρωπιά είναι κάτι το πολύ ακριβό ! εγώ δέν γνώρισ’ ακόμα μήτ’ έναν που να μολογήσει έστω και εμπιστευτικά πως είναι παλιάνθρωπος ή τουλάιστο να το παραδεχτεί τέτοιο πράμα· είναι τόσο ακριβό, τόσο σπάνιο τούτο είδος που αν πεις σ’ έναν όποιονε πως είσαι παλιάνθρωπος, είναι καλός να ζηλέψει· πιο καλά τόχει να σε περνάει για τρελλό πάρεξ να το πιστέψει πως τόχεις. Ενώ για «Κύριος» ποιος θάχε αντίρηση ; ψέμα πως τον παπά δεν τον κάνουν τα ράσα. Χιλιάδες μιλεούνια ποστάρονται τα γράμματα· προς Κυρίους πηγαίνουν κι όχι πάντα σ’ απλούς, μα πολλά σ’ «Αξιότιμους»· ενώ εγώ δεν είδα ποτές μου μια επιστολή ν’ απευθύνεται προς έναν παλιάνθρωπο, ή ψεύτη· λόγου χάρη: Προς το Τέρας, το Άτιμον : Τάκαν Τατάκαν—Αθήνας.
Ήταν ν’ αγαναχτείς με το τρόπο του. Έχω κ εγώ ένα εγωισμό μιαν αξία· αν τον έλεγα ρουφιάνο, ξεσκισμένο και άτιμο, αυτός θάταν καλός να χολιάσει· μα εγώ -ω της ευαγγελικής καλωσύνης μου- μήτε να τον φτύσω δε θέλησα· μόνο ζήτησα διακριτικά να μου δώσει τη θέση μου· δεν ήταν τιμητικό να κοιμηθώ σε κρεβάτι· ήμουν άνθρωπος κ’ ήταν πολλές δυο λινάτσες, μ’ άρεσε και μένα η τιμή και η διάκριση κ’ ήταν λιγάκι χοντρό από μέρος του να κοιμηθώ σ’ αποθήκη· τουλάχιστον σαν φιλοξενούμενος πούμουνα δικαιούμαν κάποιου κοπλιμάν και εξαίρεσης: να, να με πετούσε στο δρόμο. Άλλος με ήβρε δωδά μυλωνάς; Τουλάιστον εκείνος, είχε λάβει τα μέτρα του. Όταν φτερνίστηκε δεν μ’ άφησε ούδε στιγμή από τα μάτια του. Κι όταν αποσύρθηκε, είχε πίσω απ’ την πόρτα το όπλο. Με παραμόνευε με σηκωμένους τους «λύκους» του. Αυτός ήταν κύριος με, για Βαρώνη Σταφ... σκάγια Νο κατάλληλο να σκοτώνουν και κάπρους. Ενώ τούτος δω, τόσο ήταν άξεστος, που μου γιόμιζε ωραίο κρασί το ποτήρι. Χώρια και τα στήθια που μούχωνε (των τρυγονιών) μέσ’ στο στόμα. Και σύναξε απ’ το τραπέζι τα κόκκαλα, για τους σκύλους του «οίκου». Ούτε του διάβηκε απ’ το ξερό του, να τάβανε να τάπαιρνα για κολατσό μου τη νύχτα. Τέτοιος παλιάνθρωπος. Προτίμαε από μένα τους σκύλους του. Και γω, δεν τον χώνευα.
«Αύριο—μούχε πει—θα μιλήσω στον Κύριο· μπορεί να σε χρησιμοποιήσουμε κάπου». Αυτό σκεφτόμουνα κ’ έσκανα· μια ιδέα με τάραζε· αν  τύχαινε κι ο Κύριος τέτοιος ; μα πάλι σύχαζα, έλεγα : οσο πιο μικρός είναι κανείς στην ιεραρχία της ψευτιάς και της βρωμάς, τόσο πιο χειρότερος στέκεται· μπορεί αυτός να μ’ εχτιμήσει περισσότερο· μπορεί σαν μεγάλος υποκριτής και παγαπόντες που είναι, να μούκανε μια διάκριση δίκαιη.
Και με πολλή μου υπερηφάνεια θυμήθηκα ένα παρόμοιο περιστατικό που μου στάθηκε. Είχα σ’ ένα κάμπο της Μπουκοβίνας νυχτώσει· ήτανε παγώνια, κρύο έκανε κ’ ήταν η στενοχώρια μου εξαίσια· σωστό αριστουργηματάκι ένιωθα τη φριχτή αμηχανία μου—ρόδο· αν δεν χώνουμαν κάπου, ήταν ύποπτο να με κολατσίσουν οι λύκοι· έτρεμα· και δε βιάζομαν να πάρω μια απόφαση, δε βιάζομαν· έλεγα να μην έβρω κατάλυμα μα ο εαυτός μου δε μ’ άφηνε: Να, μου λέει δεν είναι υποστατικό αυτό, δεν είναι σπίτι;
— Ποιο ; λέω εγώ και απόραγα· δεν έβλεπα τίποτα !
— Τι διάολο το στραβό κάνεις ; μου ξαναλέει αυτός· το στραβό ; το στραβό ;
Βρόντηξα λοιπόν στ’ αρχοντικό ενού Μπογιάρου. Η υποψία μου ήτανε να μη μου ανοίγανε, μα ο μπιστικός τρελλαίνονταν φαίνεται για ανώτερους ρόλους, και φυσικά με λυπήθηκε : Έλα μέσα μου κάνει, βέβαιος ότι μου πρόσφερνε εκδούλεψη. Όμως ο αφεντικός του πριν να με φιλοξενήσει στ’ αχούρι του, ζήτησε να με παρουσιάσουν μπροστά του· μόλις μ’ είδε με κοίταξε απ’ τη κορφή ως τα νύχια! καθώς με περιεργαζότουν, το βλέμμα του, ήταν σα νάλεγε: πολύ ύποπτος άνθρωπος, πολύ επικίντυνος, και γυρίζοντας στο μπιστικό του πα-ράγγειλε : δόστου ένα ξύλο γερό και πέταχτον όξω . Αυτή ήταν τιμή, αυτός ήταν άνθρωπος !
Έπειτα συλοΐζομαν κι άλλα.
Την Κυρία, τον Κύριο· τι υποδοχή θα μου κάναν; θα με γνώριζε τάχα αυτή ; Ήθελα να περνούσα σαν άγνωστος· ο σκοπός μου ήταν να μπορέσω να μείνω· να κονέψω κοντά τους όσο θα γίνονταν πιότερο· δεν ήθελα να τελειώσω αμέσως· μ’ άρεσε πριν να την συντρίψω σαν τσόφλιο, να δημιουργήσω τους ρόλους μου· να παίξω με κάτι θανάσιμα ψέματα σαν με τα μαχαίρια ο φακίρης· κορώνα γράμματα εγώ να ποντέρνω το αίμα μου, κι αυτοί μονά ζυγά την τιμή τους· σιωπή κ εγώ ήξερα· έτσι μέσ’ αμφιβολίες και σύμπτωσες θ’ αρχίζανε ζωής ή θανάτου μια πάλη. Ευτυχώς κάτι ποντικοί με συντρόφευαν· τα άδολα πλάσματα μου κριτσανάγαν τις φτέρνες.
Κατά τα μεσάνυχτα ξύπνησα· ένα αυτοκίνητο ούρλιαξε· θόρυβοι και κουβέντες ακούονταν. Κατάλαβα· θάχαν φτάσει οι αφέντες· μια ακαθόριστη επιθυμία με κέντησε· ο διάδρομος τούτος που κάθομαν ήταν θεοσκότεινος κ’ έρημος· πλάι μου ο επιστάτης θα βρίσκονταν στην υποδοχή των Κυρίων του. Θα είχε φορέσει την α-λιβρέ του οικοστολή και θα κούναε χαιρετιστικά... την ουρά του.
Εγώ όμως τι νάκανα ; Μην έχοντας — για χαιρετισμούς — γω ουρά οι άλλοι σκύλλοι με γαύγιζαν. Οι ντυτοί αυτοί σκύλοι, αναμετάξυ τους, ήσαν όλο αρετές και υποκρισίες. Η αρετή ήταν ότι (διόλου εκλεκτικοί αναμετάξυ τους) θα δάγκωνε ο ένας τον άλλον αν μπόραε. Και οι υποκρισίες τους ότι δεν τόκαναν γιατ’ ήσαν χορτάτοι σαν Δεσπότες. Λοιπόν, δε μου λετε — τι νάκανα ;
Αν προχωρούσα ως εκεί, αν έφτανα ως τη γωνία που έφερνε προς το μεγάλο διάδρομο, θα τα κατάφερνα νάβλεπα ; Έβγαλα λοιπόν τις αρβύλες μου γρήγορα και πατώντας στα νύχια προχώρησα· είχα μια ψυχραιμία απίστευτη· κάνοντας έτσι ένιωθα να με τραβάν τ’ αρκουδόσκαγα. Όρνιο βλοσυρό η ψυχή μου, τις καταιγίδες κυνήγαε. Πού ξέρεις αν στα σκοτεινά, δε σκουντουφλιόμουν με κάποιον! πού ξέρεις αν δε μ’ έβγανε κι όλας σ’ άλλ’ αντ’ άλλα ο διάδρομος ! Τότε καμμιά πιστολιά, θάταν άνθος.
Έτσι πρόβαλα σιγά-σιγά το κεφάλι μου· ζερβά κι απ’ αντίκρυ μου έπεφτε πάνω μου ο ίσκιος της σκάλας. Κοίταξα· πέντ’ εξ άνθρωποι ήσανε μαζωχτοί μπρος στην είσοδο· η πόρτα ήταν και με τα δυο της φύλλα ορθάνοιχτη· μια λουρίδα φωτερή φώτιζε μπρος τ’ αυτοκίνητο· άστραφταν τα κρύσταλλά του στο άνοιγμα· ένας γέρος χοντρός με γυαλιά κράταε ανοιχτό το πορτάκι· δε μου φάνηκε ο Κύριος· στέκονταν προσοχή με το καπέλλο στο χέρι κ’ η καράφλα του έλαμπε. Μια κυρία κατέβηκε. Καθώς καθισμένη ακόμα, πρόβαλε απ’ το πορτάκι το πόδι της, αυτό αιωρήθηκε-μέσα στο γάρμπος του-χάρμα. Οι αναστροφές του ποδόγυρου, χύθηκαν—κύμα ολοσυρικό στους μηρούς της. Το γόνα της έλαμψε! Προχώρησε κ’ ένας κύριος με μονόκλ στο δεξί του ακολούθησε· μπήκαν γοργά στο αντρέ· την εγνώρισα· ήταν αυτή· η Μαρία. Αχ! έκαμε μια βαθιά και ξανάσανε. Τα σμάλτινα μάτια της στράφταν· είχε ακόμα στη θέση της μια χαριτωμένη κοψά στ’ άνω χείλος· ξετύλιξε ένα κασκόλ από πάνω της κ’ έβγαλε το βελουδένιο παλτό της· ένα ψεύτικο ρόδο φουσκολογούσε στο στήθος της. Τι νιάτα !
Κάτω απ’ τη μεταξωτή μουσελίνα οι ώμοι της ρόδιζαν. Οι γλυφές του λαιμού της, η ρώμη των μπράτσων της, εκείνη η άγορίστικη κατατομή της μορφής της, μου συσκότισαν για μια στιγμή τη ζωή μου· ψυχή μου τι ωραία που ήταν! Μέσ’ στη κατάμαυρη των γοβακιώ της στιλπνότητα, ξαναεμφανίζονταν αχνά του πλακοστρώτου οι φιγούρες. «Έφυγα. Η απάθειά μου θα μ’ άφινε. Μπήκα γοργά στο καυκί μου.
«Ήθελα να κοιμηθώ και ύπνος δε μ’ έπαιρνε· έλεγα μην έκαμα λάθος και δεν ήταν αυτή· δηλαδή η Μαρία. Μην ήταν καμμιά δούλα της (έλεγα) ή καμμιά πλύστρα του πύργου ; ή μην ήτανε άντρας σκεφτόμουνα και μένα μου φάνηκε αυτή! μπρέε μπρε τι γκάφα, ξανάλεγα και δεν ήμουνα σίγουρος ! αμφίβαλα όσο μπορούσα περσότερο !
Κι όμως την σκέφτομαν. Φαντάζομαν το εύκορμο σώμα, της, μέσ’ στην πλαστική συμμετρία του, κ’ εκείνη η ακινησία η άσπιλη των γυμνών αγαλμάτων, λυγίζονταν αρμονικά μέσ’ στο πνέμα μου· Μέσ’ σε μια νέα πόζα (στο βάθρο της) άλλαζε θέση και κορμοστασιά η Αφροδίτη. Νάτηνα—ανάτελνε ! Το μάρμαρο (το πριν αναίστητο κι άμορφο) έφρισσε ότι τέτοιο αχτινοβόλαε έκπαγλο κάλλος ! Δε θες να τυφλώνομαν ; Θυμήθηκα τον Τειρεσία που έχασε το φως, ιδόντας γυμνή την Παλλάδα ! Μπρε - ουστ ! κάνω μια, και θυμήθηκα τον Σοπενάουερ που συχαίνονταν τους πυροβολισμούς και τις γυναίκες ! Συχαμερά όντα σκέφτηκα. Λεχώνες βρωμάν ! Και επίμενα ότι είναι να ξερνάς... γκαστρωμένες ! Και βάλθηκα να τις ξανακοιτάξω ως τις παρίστανε ο αρχαίος — ημών— Ευριπίδης.
Μ μια ένθεη του κορμιού της ανάταση, στήριζε τ’ αγαλματώδικο μπόι της πάνω σε ολοφώτεινες κνήμες. Είχε τόνα της γόνα ημίσπαστο σ’ εξαίσιας μιας σφαιρικότητας κάμψη· είχε τους βραχίονες της ανάκλαστους, πάνω από διάγλυφτους ώμους. Ορθοί, τσιτωμένοι, σεινάμενοι, οι μαστοί της εβάραιναν. Σαν δυο δίδυμες σφαίρες αλάβραστου φουσκολογούσαν στο στήθος της. Σαν δυο κόνδυλοι ερεθισμένοι κ’ υπόμαυροι μούχρωναν των βυζιών της οι ρόγες. Μέσ’ στο κατάμαυρο από σκοτάδια φουστάνι της, υψώνονταν - στήλη φωτός— το κορμί της ! Έβηξα. Η νύχτα δεν τελείωνε. Οι άνθρωποι, ο Ευριπίδης, οι Λατινιστές κι ο Σοπενάουερ, ας πάαιναν να φαν σκατά και κοκκόρους· οι τόποι, ο χρόνος, πατούσαν σαν θεότυφλα μέσα μου και τράβαγαν έναν δρόμο όλο φλούδες. Έσβεναν χειρονομώντας παράξενα, στους κούφιους ουρανούς της ζωής μου...
Πρωί πρωί την άλλη μέρα σηκώθηκα· ο επιστάτης με ήβρε καθισμένον στην πόρτα· έραβα με μια σακοράφα το ρούχο μου : Έλα μου λέει και μ’ οδήγησε σε μια στενόμακρη κάμαρη του ισόγειου· ήταν ένα είδος εστιατόριο· δυο πάγκοι παράλληλα, πιατοθήκες καλάθια· κατάλαβα ήταν η τραπεζαρία του κατώτερου προσωπικού : Κάτσε μου λέει θα σου φέρουνε τσάι. Λέω : κάθουμαι. Σαν ξυπνήσει τ’ αφεντικό θα μιλήσω. Λέω : μίλησε. Θα κοιτάξω μη σε στείλουμε όξω, παρά να μείνεις στο σπίτι : κοίταξε.
— Τ’ είπες : μου λέει.
—Είπα κοίταξε.
Ερεθίζονταν τα κέντρα μου κ’ ήθελα να τον πυραχτώσω σα σίδερο· έλεγα να βάλω φόκο στο μίσος του κ’ έπειτα να τον αφίσω στα κρύα- να, να τον φίληγα. Κάτι απ’ την αλλοτροπία του άνθρακα έπαιρνε η ιδιοσυγκρασία μου ξάφνου ! Μα αυτός δε νόγαγε κ’ έφυγε. Έβγαλα λοιπόν το σουγιά μου κι άρχισα να κόβω καπνό· μούχε βάλει στην τσέπη ένα ολόκληρο μάτσο- ήταν ένας καπνός κεχριμπάρι- μερικά φύλλα απ’ αυτά—τα πιο πλατιά και μεγάλα σκόπευα να τάκανα πούρα· γιατί και δω μέσα φαίνονταν να λείπει η εφημερίδα· από χαρτιά, άλλο τίποτ· μα δε φέλαγαν· η εφημερίδα κάνει πιο γευστικό τον καπνό και τη ρουφηξιά βυζομάνα· πρώτα-πρώτα τραβάει και δε σβύνει· δεύτερο με το σάλιο κολλάει και τρίτο η στάχτη του πέφτει· ενώ τα άλλα χαρτιά γίνουνται όλο κάφτρα και καύκαλο.
Έπειτα άναψα ένα τσιγάρο και φούμερνα· αντίς να φέρνω το τσιγάρο στο στόμα μου, έφερνα το στόμα στο τσιγάρο· και δεν τόφτανα· το μάκραινα με το χέρι μου όσο μπορούσα περσότερο· ήθελα νάπερνα μια ιδέα : αν όσο πήγαινε φούσκωνε σαν ’να μπαλόνι το σύμπαν, πώς — αναλόγως— θ’ αλάργευαν και θα μετατοπούσαν τα πράγματα;
Καθώς έκανα αυτή τη δουλιά και δε συλλογιζόμαν τίποτα, βλέπω και μπαίνει μια δούλα· φαίνονταν καθαρή και αφράτη.
Κρατούσε ένα τσίγκινο δίσκο με ψωμί καψαλισμένο, τυρί και με τσάι· η κοπέλλα με κοίταξε κ’ εγώ δεν τη βούτηξα· μόνο είπα πως ίκινι μίνικι· πολλή άνοιξη θ’ ανθίζει δω μέσα. Ήταν ακόμα πρωί και η κάμαρη έρημη· το κορίτσι ακούμπησε άκρη άκρη το δίσκο κ’ έφυγε πισοπατώντας με φόβο, εγώ όμως εχτίμησα όπως πρέπει τη στάση του· ψωφάω για ευγένεια. Έπειτα ρούφηξα το ζεστό γουλιά προς γουλιά κ’ έχωσα το ψωμοτύρι στην τσέπη· αα! έκαμα και πέρναε έξοχα η ώρα. Ας λεν ό,τι θένε οι άλλοι. Είναι θρησκεία το τσάι· όποιος το νοθεύει με ψωμί είναι πολύ πίσω στο πνέμα· είναι κάτι που δεν επιδέχεται τίποτε το άρωμά του, το χρώμα του. Το να βουτάς κομμάτια στο τσάι είναι σαν να ρίχνεις μύγες στο γάλα· είναι κάτι το απαίσιο να ματσουλάς με το τσάι ψωμοτύρι· μόνο βάρβαροι λαοί κι απολιτιστοι μπορεί να μην παθαίνονται πάνω απ τις λιγνές ατμιδες του· μόνο μπακαλογέννητοι πρίγκηπες κάνουν τέτοιες ασχημοσύνες μπροστά του.
 Ρούφαγα. Ένας σκύλος στο πλάι μου γλύφονταν· κούναε την ουρά του σαν νάτανε Δ/ντής Υπουργείου. Ίιιιι άφηνε κάτι λυγμούς λιχουδιάρικους. Τούδωσα μια κλωτσά στο στομάχι Αυτός ούρλιαζε κ’ εγώ έπειτα έφυγα. Δρασκέλισα το διάδρομο και πέρασα όξω. Μια ωραία ανοιξιάτικη μέρα έλαμπε στρογγυλή σαν ταψί· ο κάμπος πρασίνιζε· τα νερά κελαρούσαν· βαριές λιχουδιές άπιαστων χταποδιών του γιαλού αναδιναν οι πόρτες.
Πήρα ένα δρομάκο· τόπους τόπους ο κάμπος στο βάθος άχνιζ’ αλαφρά απ’ τις εξάτμισες· δω και κει στα χωράφια τους, οι κολήγοι δουλεύαν· πρασίνιζαν τα γρασίδια, εβόσκανε τ’ άλογα. Είχα φτάσει στο ρέμα· πιο πάνω είναι το γιοφύρι με τις πυκνές καλαμιές του· ζερβά μου η δημοσιά φιδοσέρνονταν και χανόταν στο κάμπο και βαθιά εκεί το πρωινό τραίνο ανέβαινε· άφηνε άσπρο καπνό τούφες τούφες κι ως γονάτιζα κ’ έστενα το αφτί μου στο έδαφος, άκουγα αμυδρά τον παλμό του. Από δω και κάτω άρχιζ’ ο λόγγος· ήταν ένας ελαιώνας απέραντος· θάμαζα το ωραίο αυτό δάσος το εγκαταλειμένο στα γέλια του. Τι δάσος ! τι δάσος! κοίταζα την πρόχειρη συντήρησή του, την καλλιέργειά του την άτεχνη κ’ έκλαιγα τα καϋμενα τα δέντρα· έτσι μούρθε να τους δείρω κάτι χωριάτες που κέντριζαν· κέντριζαν νιά δέντρα στα μπράτσα· δηλαδή απ’ ό,τι πάει ακριβώς το αντίθετο· έπειτα κόβαν για κεντράδια τρυφερά κλαδιά κι αξύλιαστα· άνοιγαν κάτι μάτια θεόρατα καταξέσκιζαν άγρια τη φλούδα. Έλεγα πως αν είχα δικαίωμα, θάκανα αυτό το λόγγο παράδεισο· μα τι μ’ έμελλε· πήρα το δρόμο για πίσω· έπειτα μπορεί νάχα κι αργήσει· στο δρόμο οι κολήγοι με κοίταζαν· άφηναν και προσπέρναγα κ’ έστριβαν από κοντά και με βλέπαν· ξέρω τι έλεγαν! Κ’ ήταν όμορφο να βλέπεις αυτά τα υποστατικά γυρω-γύρω· άσπρα χαμηλά περιγύριζαν τον πύργο, γιατί σαν πύργος εφάνταζε όλο κείνο το πυκνόχτιστο σκέδιο του. Με τις παράξενες κούλιες του, με τις απανωτές του βεράντες, έμοιαζε σαν ’να καινούργιο καστέλι.
Κ’ έλεγα καθώς πάγαινα πως η Κυρία θα ξύπνησε· μπούρμπουλας η κακεντρέχειά μου επιδέξιος, έσπρωχνε τη κουβάρα της βρώμας· εκλεπτυσμένη απ’ τον ύπνο κι ανάερη θάφινε μικρούς λυγμούς στα σεντόνια. Ω νύχτα ! Μονο η πέτσα της άξιζε που φαίνεται μέσ’ στα σβυστά η ομορφιά της ; με τα μάτια νοσταλγικά και ρεμβώδικα, θα στοχάζονταν αυτή το περιπαθο σώμα της και το δρόμο πούκαμ’ απάνω του του αντρός της η πορεία· αυτά τώρα υπονοούνται δε λέγονται· η ντροπή δεν είναι απ’ τ’ άνθη που λουλουδίζουν το σκότος· αποδώ η Κυρία μου, λένε κ εννοούνε την πόρνη τους· εκφράζονται συνοπτικά και με φόβο· είναι υπόθεση κρεοφαγική ο έρωτάς τους· έτσι έχοντας στο νου της το ερωτικό της ξετσίπωμα,—σαν μια κρυφή ευτυχία της- θάλεγε «ο σύζυγός μου» και θα εννοούσε την κάψα του. Τη σερνική ευωδιά της κορμίλας του, θ’ ανάδιναν τα εσώρουχά της ακόμα.
Αλλά μένα τι μ’ έμελλε ; ο ήλιος δε λαθεύει στο πάει του· η ζωή δε σταματάει να πηγαίνει και μένα μου καθυστερούσε το δρόμο. Είναι κάτι πράγματα ασήμαντα που δεν μπορείς να τ’ αφήσεις, να τα διαβείς αδιαφόρητος· μπορεί να γκρεμιστείς παραπατώντας για να μη πατήσεις ένα ζούδιο· μπορεί να διακόψεις το γούστο σου, γιατί σούρθε να βήξεις· αυτό είναι· κοίταζα τα παράθυρά της κι όλα της ήσαν μου φανερά στην ιδέα... Να σας πω : Ο Ευριπίδης, οι επιδιορθωτές πιάνων, ο Σοπενάουερ, ας λένε. Ο άντρας ντρέπεται και λιγουλάκι το ξεγύμνωμα, το θηλυκό είναι ξετσίπωτο.
Να λοιπόν που ο επιστάτης με γύρευε· κοίταγε βιαστικός γύρω γύρω· πλησίασα χωρίς ν’ αλλάξω το βήμα μου, ενώ αυτός φαίνονταν πολύ ανυπόμονος :	Έλα μου λέει. Έρχομαι του λέω. Σε ζήταγα μου ξαναλέει. Καλά ’κανες του ξαναλέω. Μίλησα στ’ αφεντικό κ είπε να σε παρουσιάσω αμέσως.
Μήτε του δωσ’ απάντηση· λογάριαζα πως θα τον έτρωε ο κώλος του· πάμε, μου κάνει και πήγαμε.
Σ’ ένα διάδρομο του ίδιου ισογείου ήταν η κάμαρη πούμπαμε· αυτός—τ’ αφεντικό—κάθονταν μπρος σ’ ένα καρυδένιο γραφείο· έβγαλα το λοιπόν το κασκέτο μου και σφάλισα με μια κακία το στόμα· έλεγα να του μεταδώσω το πείσμα μου. Η ματιά του φανέρωνε έκπληξη, ενώ η δική μου ήτανε κρύα. Με κοίταξε με το ίδιο ύφος που με είδε ο Μπογιάρος κ εγώ άρχισα ν’ ακονίζω πάνω του τη ψυχή μου σα λάζο. Τι διάολο δε θα τα κατάφερνα να με πέταε στις κλωτσιές όξω απ’ την πόρτα;
Πώς σε λένε; Γιάννη με λένε. Πούθ’ έρχεσαι : από πάνω του κάνω. Από πού ;
Δεν τ’ απάντησα παρά άρχισα κάτι στριφνά κορακίστικα: ναι μεν... οπωσούν...
Έλεγα πως θάπεφτε μια χαρά στη παγίδα μου να με ρώταε αν μ’ αρέσουν τα άνθη ! Μα δε γελάστηκε, είπε: Ξέρεις καμία δουλιά να σου κάνει; Έτσι είπε; Δουλιά ; Αγανάχτησα. Ο άνθρωπος αυτός μούχε γλυστρίσει σα χέλι, ενώ εγώ ήμουν φιλανθής δίχως όρια... Οι εξαίσιοι στρύχνοι της ανησυχίας, του τρόμου, λουλούδιζαν εξωτικά στο μπαξέ μου. Η καρδιά μου, το στήθος μου, είναι το κέντρο του κόσμου. Αντίς ακακίες εγώ θα του καλλιεργούσα κάτι κακίες σωτήριες. Έχετε φανταστεί τέτοιον κήπο ; Σας βεβαιώνω ότι η ζωή είν’ απέραντη για όσους έσκυψαν ν’ αφιγκραστούν τον παλμό της. Για όσους αγάπησαν τον εαυτό τους περίπαθα, δεν έχει όρια σε όψες η γλυκά. Στον ανούσιο αυτό κήπο της πλήξης του, θα του φύτευα εγώ ζαλιστικά κάτι άνθη... Λελέδες της αηδίας, του πρόστυχου, αγριολούλουδα της ασχήμιας, του φθόνου. Α ναι, ένα μάγο καϋμό τ’ ανυπόφορου, είχα για τη μπουτουνιέρα του, φιόρο !..
Όμως τι ; Αυτός τόπε: «Δουλιά». Σκέφτομαν κ’ εγώ μια δουλιά που να μούκανε, μα δεν έβρισκα άλλη πιο καλή απ’ τη γυναίκα του. Η χαρά είναι δικαίωμα, ενώ η δουλιά είναι κρίμα. Την κερήθρα αυτή —πούν’ η ζωή τη μελόπηχτη, ποιος θα μ’ έπειθε να μην τη πιπιλίζουμε όλοι; «Η των ουρανών Βασιλεία»; μα αυτήν τους τη χάριζα. Αυτοί όμως γιατί δεν την προτιμούν απ’ την άλλη ; απ τη βασίλεια της Γης μας , Με γοητεύουν κ’ εμένα τα σύγνεφα, οι ήχοι, οι ανέμοι. Στη Γης αυτή που κι ο Ασπάλακας χαίρεται, εγώ ερωτεύτηκα με τις ομορφιές των χρωμάτων με τον αχό των βημάτων μου ! Πού αλλού έχει έναν τρόμο ο έρωτας ; πού αλλού όταν φτερνιέσαι σ’ αρέσει ; Λυπάμαι μόνο ό,τι είναι ακίνητο κ’ άψυχο και δεν μπορεί να αιστάνεται! Εννοούσα καλά πως ποτέ δε θα πέθαινα κάνοντας τούμπες στη χλόη. Το σκουλήκι, ο άγριος γάτος, ο μπάκακας, είναι πλάσματα τέλεια, ενώ εμείς πού πηγαίνουμε; Φανταστήτε ότι ενώ πολύ καλά εννοούμαστε, διαφωνούσαμε πλέρια. Αν του κατακτούσα εγώ τη γυναίκα του—πράγμα στη φυσικότητά του ωραίο— αυτός θάταν καλός να λυπότανε, ενώ εγώ (ω εγώ) θα χαιρόμαν. Αυτός να τη δείρει, ενώ εγώ να τη φίληγα. Μα γιατί ; Ποιος μας βάσκανε; Μ’ όλο πούμαστε λογικά κ οι δυο πλάσματα πέρναμε τις πιο ανόμοιες θέσεις. Αχ τι έφταιγε ; Το λογικό ; ή ο γάτος ; (Αυτός σαλτάροντας θάστρεφτε να μας δει με μάτι έκπληχτο· θάφινε γοερό ένα : νιάου...) Μα δεν πείραζε. Η αναποδιά με μαγεύει. Με τραβάει μένα τ’ απρόβλεπτο, η αποτυχία και η γκάφα!..
Τέλος πάντων τα φιάξαμε θα με κρατούσε σεΐση· μόνο για το σταύλο του τούκανα· η συμφωνία μας ήτανε η προφορική και η άλλη· η προφορική, ότι θα του περιποιούμουνα τ' άλογα κι αυτός θα με τάιζε (όσο για μιστό θα κανόνιζε) και η άλλη—η νοερή, η υπονοούμενη—ότι δε θα εξαφανιζόμουν με δαύτα και μήτε λόγος πως θάχαν τα μάτια τους τέσσερα. Έτσι έχοντας μια πιστοχρέωση έντιμη —και προ πάντων τη μερίδα της εξαφάνισής μου με τ’ άλογα κλειστή προς τιμή μου— ανάλαβα τα καθήκοντά μου στο σταύλο.
Τούτος ήτανε προς το βορειοανατολικό μέρος λίγο πιο πάνω απ’ τον πύργο· ήταν ένα ευρύχωρο χτίριο επί τούτου για σταύλος· όταν μπήκα είδα τρία άλογα τέλεια· δυο φοράδες κ’ ένα άτι· ήσαν και τα τρία αγγλοαραβικής ράτσας γνήσιας, κάτι πλάσματα εξαιρετικώς γελαστά και εξαιρετικώς χωρατάτα.
Ήρθε και τ’ αφεντικό μου σε λίγο· ήθελε να με κατατοπίσει στα πράγματα.
Εκεί ήτανε κι ο προτήτερός του σεΐσης- πούρος ένας καμπίσος χωριάτης- άρχισα λοιπόν τη δουλιά μου- έκαμα σαν στρατηγός που επιθεωρεί τα στρατεύματα· κοίταζα και ανάπτυσα με πολλή μου ευγενικότη τις γνώμες· έκανα τις παρατήρησές μου μ’ ένα τακτ αξιοθαύμαστο· σχεδόν έδειχνα μια πολλή καταδεχτική επιείκεια για την ατζαμωσύνη των άλλων... Ναι, ναι, ωραία, μα το άτι δεν κάνει με τις φοράδες μαζί· οσο κι αν είναι, άρχιζ’ η εποχή τ’ οργασμού του κ’ ήταν κατιτίς επικίντυνο- ξέρετε — ίκινι μίκινι— καμμιά φορά τ’ άτια έχουν κάτι ορμές ανεπάντεχες- και τότες τι γίνεται; μπορεί να τσακιστεί εδώ μέσα· όχι μόνο σε ιδιαίτερο χώρισμα μα αν ήταν δυνατό και σε ξέχωρο σταύλο. Αυτή εδώ η φοράδα θάν’ το δίχως άλλο πρωτόγεννη· ήταν έτσι ; έτσι· κ’ είναι στον έχτο της μήνα· έτσι δεν ήτανε; έτσι· λοιπόν προσοχή· πρώτα στη δίαιτα· περί κριθάρι, θα προτιμούσα τη βρώμη· εννοώ τον καρπό, ας μην τους έκανε έκπληξη· το κριθάρι είναι θρεπτικότερο, μα έχει το κακό νάναι δύσπεπτο· εξόν απ’ αυτό, με τα άγανά του ερεθίζει το στομάχι, το στόμα· αργότερα μάλιστα- κάνει πιο παχύ γάλα· τώρα όμως βρωμάρι· να λοιπόν : τρεις οκάδες το άχυρο και τέσσερες οκάδες βρωμάρι· είναι καλά που σας λέω· πού και πού μπομποτάλευρο· δεν έχει πολλά πίτυρα κ’ είναι πιο θρεφτικό από τ’ άλλα· τώρα γιατί πού και πού κι όχι όλη μέρα ; γιατί έχει αυτό το ελάττωμά, νάναι πιο κακοχώνευτο απ’ όλα.
Τώρα δεν κάνει η φοράδα να μένει όλο το εικοσιτετράωρο άπραγη αυτό δεν φελάει  παρά βλάφτει· ας περπατάει καμιά ώρα· της κάνει καλό· προ πάντων στη γέννα της· ω η γέννα η γέννα ! έχετε ξαναδεί τέτοιο πραγμα ; όχι· (ρώταγα κι απαντούσα μονάχος μου γρήγορα, πριν να προφτάσουν οι άλλοι)· αν είμαι δω σε λίγους μήνες θα πάει καλά αυτή η δουλιά· θέλει γνώση κι αξία· θα δούμε.
Όμως τι πλάσματα τέλεια : που φτου τους να μην τους βασκάνονταν· όλα μαζί τους τα χρόνια δε θα φτάνουν τριάντα· αυτός ο Γαλαξίας  είναι στα έντεκα, ετούτη δω η γκαστρωμένη είναι μικρότερη απ’ τ’ άλλα· μόνο οκτώ προς ενιά· και η αλτζέ  δεν έχει πατήσει τα δέκα· κ’ έκαμα να τα κοιτάξω στα δόντια. Δε γελάστηκες μου λέει τ’ αφεντικό σαστισμένο, έτσ’ είναι όπως είπες· αμ’ βέβαια έκαμα και παρατηρούσα τα νύχια· τους είπα πως το καλύτερο άλειμα είναι το χοιρινό με κατράμι· όχι μπογιές κι άλλο ξύγκι· το χοιρινόξυγκο βαστάει την οπλή μαλακιά και το κατράμι τα φυλάει καλά απ’ την υγρασία.
Οι Γάλλοι στ’ Αλγέρι έχουν ένα άλειμα ειδικό που το λεν Faccination και οι ντόπιοι χιχίο· οι ιθαγενείς πιστεύουν πως αυτό τα προφυλάει κι απ’ το μάτι· άλλα είναι τέλειο πράμμα· κρίμα που δεν το συνηθίζει η Ευρώπη.
Τα λέω εγώ τέτοια, και τα πιστεύω κι ο ίδιος.
Τώρα η καθαριότη δε μου φαίνονταν έξοχη· κάποια μυρουδιά έχει ο σταΰλος και μόλο πούναι καλά ανατολικός δε του λείπει υγρασία· το δάπεδο δεν ήταν τέτοιο ώστε να αποσέρνονται μοναχά τους τα ούρα. Έχω ιδεί στου Μπέη του Μαρόκου τους σταύλους ένα σκέδιο αλλιώτικο· ούρα και κοπριά αποσέρνονται μόνα τους· με λίγα πράμματα θα το φιάξω κ’ εδώ· είναι πολύ πραχτικό και υγιεινότατο· έπειτα ενώ περσεύει αρκετός χώρος δω μέσα, οι καμπίνες των άλογων είναι λιγάκι στενές. Αλλά και τα παχνιά τους στενούτσικα για ταινία ενού ζώου. Ποιος αρχιτρικέρης στη δίδαξε, αφεντικό, τέτοια λιάτσα ; Τα πατά των φαριών δεν είναι της γυναίκας του οι τρύπες. Πρέπει νάναι στεγνά γιατ’ αλλιώς οι ρευματισμοί δε θ’ αργήσουν. Δεν τούχωνες του στριφτοκερατά ένα παλούκι ;
—Όχι, κάνει αυτός, δεν το σκέφτηκα !
Φαντάζομαν πως όλος ο σταύλος δεν θα κρατούσε μια σταθερή θερμοκρασία κι ανάλογη κ’ ήταν πολύ κακό αυτό το πράμμα· όλα αυτά διορθώνονταν κι άπλωσα τη κουβέντα σε άλλα· πρόσεξα τ’ άλογα· βρήκα και το παραμικρό κουσουράκι τους· μάντεψα το πιο ασήμαντο σφάλμα· ένα αλαφρότατο γκάβισμα, ένα λιανό καρακούσι· να τούτος δω του λέω και του δείχνω το άτι· έχει σ’ αυτό το καλάμι κάποιο νεροκατέβασμ’ ασήμαντο· θα το διορθώσω μια μέρα. Δε θέλει παρά ένα σφιχτό σφιχτό επίδεσμο· ω τι ντελικάτο πράμμα που είναι το άλογο· ω τι προσοχή που τη θέλει· είναι αυτό αριστοκράτης εξ αίματος, κι όχι κάνας κουραδοβαρώνος χωριάτης.
Τ’ αφεντικό μ’ αφιγκράζονταν κ’ εγώ έπαιρνα ένα ύφος ανώτερο· η ματιά του δεν έκφραζε πια έκπληξη, πάρεξ’ θαυμασμό κ ένα φόβο : Δεν έχεις μου λέει παρά να λες και να γίνεται· ο Κωσταμπάς —και μου δείχνει το σύντροφο— θα είναι απλός βοηθός σου.
Το ξέρω, του κάνω απότομα· έφτυνα πρόστυχα, φύσαγα· μούχε δώσει στα νεύρα αυτή η παραμικρή επιτυχία μου, ενώ στις γκάφες μου μένα κανείς δεν με φτάνει!
Είμαι τρεις μήνες στο σταύλο· κυλάν οι ώρες μου ήσυχες. Είν’ οι μέρες στρογγυλές κ’ είμαι μέσα τους σαν πουλί στο κλουβί του· κελαδάω τη σκλαβιά μου· πότε θα ξαναφτερουγίσω λοιπόν ; Ο κάμπος είναι ντυμένος στα πράσινα· μοσκοβολούν οι ρεματιές και οι τόποι, κ’ είν’ οι νύχτες σαν όνειρο. Το ζαλιστικό τραγουδάκι των κύκλων τους μου διηγάνται οι ώρες. Έχω χρυσή συντροφιά τ’ άλογά μου. Στο ποταμάκι οι καλαμιώνες φουντώσανε, κελαρίζουν τα ρέματα κ’ έχουν ανθίσει οι ροδοδάφνες στις όχτες· πατώντας αλαφρά στη σιωπή των πραγμάτων—ριγηλές μέσ’ στα μαύρα των — οι νύχτες έρχονται· οι ουρανοί χαμηλώνουνε. Κάθουμαι και παρατηρώ τους ορίζοντες, στένω αφτί ούλη τη νύχτα κι ακούω, αφιγκράζομαι των νερών το κελάρισμα, σφυγμομετρώ το καρδιοχτύπι της παύσης· κάτι, μικρότατοι θόρυβοι πιάνουνται απ’ αλαργινά μέσ’ στ’ αφτί μου. Μιλώ με τον εαυτό μου ησυχότατα, λογαριάζω πως η σφαίρα γυρίζει· κ’ εγώ στέκω πάνω της· στέκω. Θαρρώ τους δρόμους που χάνουνται σαν δαντέλες στη νύχτα κ’ η γοητεία του άγνωστου με τραβάει, και με λυώνει· με ρέβει η νοσταλγία των γιδόστρατων, η μαγγανεία των δρόμων. Οι σιδηροδρομικές γραμμές, οι διώρυγες, τα σκοτεινά τούνελ των τραίνων. Μούρχεται τότε να ξανακολουθήσω το πάει τους ως εκεί που η συνείδηση της διεύθυνσης χάνεται, πούναι οξ’ από το νόημα ο τόπος ! μου φαίνεται τότες πως είν μεγάλη η γη μας· η ερωμένη μου νύχτα με πλαταίνει σαν άβυσσο, μου στέλνει σα μακρυνό χαιρετισμό το φιλί της. Και όμως μόνο η Ασία μ’ απόμενε· θα την περπατούσα κι αυτήν σταυρωτά κι ολοστρόγγυλα, κ’ έπειτα— έπειτα—μήτε βλέπω τι άλλο· η ζωή θα μου πέρσευε· ας πάω λοιπόν μπάι μπάι μπας και ρθω ίσα ίσα· να για δαύτο δε βιάζουμαι, να γιατ’ αφήνω να ξεχουρδίζετ’ ο χρόνος.
Γι’ αυτό.
Τούτος δω ο Κωσταμπάς ο σύντροφός μου όλο γκρινιάζει και τρώγεται· δε μου συγχωράει την αξία μου· τάχει χάσει μαζί μου· θέλει να με βρίσει και με λέει αλήτη· νομίζει πως προσβάλουμαι έτσι· δεν έχει μήτε ιδέα ο άνθρωπος της σωστής διατίμησης· πέρνει την ιεραρχία των αξιών απ’ ανάποδα· εγώ δε μιλώ παρά χαίρουμαι· και δεν του το δείχνω καθόλου· μόνο κάθουμαι και κολακεύουμαι ήσυχος· πάει να σκάσει με την αταραξία μου αυτή που την περνάει για πόρωση· νομίζει την πόρωση κάνα πράμμα για πέταμα, περνάει την παλιανθρωπιά σαν κάτι χωρίς αξία. Τυχοδιώχτη μου κάνει μια μέρα, μαγκούφη. Το κοπλιμέντο με σκλάβωνε· είναι πολύ γαλίφης συμπέρανα, μα δε μίλησα· αν του κακοφερνόμουν μπορεί να τον έχανα από μουστερή και πελάτη· δηλαδή να φοβηθεί και να πάψει· κι αντίς να με κολακεύει, να μ’ έβριζε· να μ’ έλεγε άξαφνα «τίμιο» ! Και τότε μάτια μ’ τι γίνομαν ; Πού διάολο θάβρισκα κάνα γιαλό να πλυθώ, ή γιατρό να θεραπέψω την ψώρα ;
Μια μέρα όμως αναγκάστηκα να τον κοιτάξω τόσο άγρια, που παρά λίγο να πάθαινε· οπ’ ευτύς μένα με θέρισ’ η ζήλεια· αιστάνομαν χάος· να τον βλέπω να λιποθυμάει αυτός απ’ το φόβο του κ’ εγώ να μη φοβάμαι καθόλου ; να τρέμει αυτός απ’ τον κίντυνο κ’ εγώ να αιστάνομ’ ασφάλεια ; σας λέω με θέρισε !..
Τ’ είχε συμβεί; είχα σώσει τον καπνό μου ένα βράδυ· στοχάστηκα λοιπόν πως κάπως πρέπει να καμω για να μου δώσει εκείνος· έβγαλα τη πίπα απ’ την τσέπη κ’ έκανα όπως κάνει ένας άνθρωπος : φτου να πάρει ο διάολος, σώθηκε ο καπνός μου απόψε, κι αυτός δεν εμίληγε· μπρε να πάρει ο δαίμονας να μην έχω καπνό, κι αυτός δεν επίμβαινε, δεν επίμβαιν’ αυτός· (η αδιαφορία του μ’ άρεσε).
Ε, δεν υποφέρνεται λέω και βρήκα μια γκαβαλίνα ξερή· στην ανάγκη αυτή δεν είν’ άσκημη· ξερή μέσ’ στη πίπα καπνίζεται· έχει κάποιο λίπος και άρωμα· αν μάλιστα τη ψιλομπουχίσεις με κάτουρο και την ξεράνεις στον ήλιο, πέρνει μια αψάδα σπιρτώδικη· ο άνθρωπος σάστισε : βρε αδερφέ μου λέει δε ντρέπεσαι ; να καπνό και μου δίνει. Τι χτήνος ! τον πήρα· δυο πράγματα μάχομαι· ένα, όταν δε με νιώθουν αμέσως κι άλλο ένα, όταν μου ικανοποιούν τις ορέξεις· αν τον έφτυνα μπορεί και να ζήλευα· αν τον έβριζα έπρεπε να τον πω πονεσάρη· τι λοιπόν να τον έλεγα ; κέρατο ; μα δεν ήτανε ζήτημα να τον κάμω πιο καλόν κι από μένα. Ώστε τον αγριοείδα όλος μίσος...
Μολαταύτα μού είναι πάντοτες πρόθυμος· τον έχω στην υποταγή μου ολότελα· εγώ διατάζω κι αυτός εχτελεί· καθαρίζει κατά την υπόδειξή μου το σταύλο· ξυστρίζει κατά το σύστημά μου τα άλογα· τα σαπουνάει τα ταΐζει όπως του λέω εγώ. Πάλι εγώ φροντίζω για τ’ άλλα· τα μαθαίνω γυμνάσματα· έμαθα το Γαλαξία να κάνει πέντε λογιώνε τσιριμόνιες : να του λες «καλημέρα σας» και να σου δίνει το πόδι του· να μπορεί να μετράει ως τα πέντε· άμα του δείξεις δυο δάχτυλα χτυπάει δυο φορές τόνα πόδι· πόσα είν’ τούτα ; του λες και σου μετράει όσα είναι· τον έχω φτάσει ως τα πέντε· όταν του λέω φίλησέ με, ακουμπάει στο μάγουλό μου τα χείλια του : κι απ’ την άλλη μεριά του ξαναλέω εγώ και δε κινιέμαι καθόλου· τότε αυτός κάνει γύρω-γύρω μια βόλτα κ’ έρχεται και με φιλάει στ’ άλλο· κάνει το κουτσό και περπατάει με τα τρία κλείνοντας μαζί τόνα μάτι· αχ είναι κουτσό και στλαβό το τσαμένο μου.
Έπειτα είμαι ο μόνος του φίλος· τον Κωσταμπά μήτε ζωγραφιστό δεν τον θέλει· μήτε να τον σελώσει δε στέκεται· τον τίναξε και δυο τρεις φορές από πάνω του, εμένα όμως μ’ ακολουθάει σα σκυλάκι· τρέχει από κοντά μου όταν τρέχω κι όταν στέκουμαι στέκεται· κάνω πως πονώ και με γλύφει· τον καβαλικεύω ξεσέλωτο και τον κρατώ απ’ τη χήτη· χανόμαστε τότε σαν αστραπή μέσ’ στο κάμπο· είναι περήφανο πλάσμα· είν’ η κούρσα του σίφουνας, είναι η επέλασή του ένα θάμα.
Μια μέρα η Κυρία τον ζήτησε· μόλις είχ’ αποφάει μια γλώσσα βραστή βοδινή κι ας μην πείναγα· ήταν από δυο μέρες στο σάκο μου κ’ είχα φοβηθεί μη χαλάσει· καθ’ αυτό, όχι αυτό παρά για ν’ αντιδράσω στην έξη να τρώω όταν πεινάω. Ξύπνησα κ’ έφαγα τη μισή τα μεσάνυχτα και τη ρέστη το πρωί με το τσάι μια μπουκιά γλώσσα και τσάι μια γουλιά· μπουκιά και γουλιά, γουλιά και μπουκιά.
Λοιπόν τόνε ζήτησε· φανταστείτε πως η τύχη μου δούλευε· η ευκαιρία ήτανε μούρλια· είχα ακούσει πως ήταν περίφημη τζόκεϊ μα δεν πήγα· έκανα στον εαυτό μου κάτι ναζάκια που ήξερα· μ’ άρεσε να τον αφήνω στις κάψες .
Μόνο τον ξύστρισα καλά και τον σέλωσα κ’ είπα του Κωσταμπά να τον πάει· εγώ απόνα ψηλό παραθυράκι του σταύλου εκοίταζα.
Την είδα να σαλτάρει απάνω του μ’ ένα πήδημα υπέροχο· φορούσε γκιλότα βελούδινη, με καβάλο από δέρμα· ένα καμτσί αλαφρότατο με λαβή ασημένια είχε χωμένο στη μπότα της· ήταν σαν νεαρός λόρδος μπάνικος με το στραβό τραγιασκάκι της με τη σουφρωτή της ζακέτα, μ’ εκείνη τη λουστριρένια ζώνη στη μέση της όπ’ είχε περάσει τα γάντια· μια σπιρουνιά κ’ έγιν’ άφαντη· το υπέροχο άλογο ορθώθηκε μονομιάς στα δυο πόδια του κι απολύθηκ’ ακράτητο· πετούμενο ένα σύγνεφο γίνηκε οξωπίσω τ’ η σκόνη.
Θα το πιστεύτε ; ταράχτηκα· μα ξανάβρα αμέσως τη γαϊδουρινή μου απάθεια· εκείνη η αμίμητη απάντηση του Λεωνίδα στους Πέρσες κάθισα σαν πουλάκι στη γλώσσα μου . «τόσο το καλύτερο σκέφτηκα· θα πολεμήσωμεν υπό σκιάν».
Σε μιάμιση ώρα εγύρισε· ξαναμένη, αδρή, ροδοκόκινη, στάθηκε μπρος στο σταύλο μ’ απότομα· καθώς τα πάκια του πάλλονταν, τ’ άλογο δάγκωνε το χαλινάρι στα δόντια του και χτυπούσε με τόνα πόδι τη γη· θυμώδικο, συγκρατημένο, ανήσυχο, άφην’ αφρούς απ’ το στόμα.
Έτρεξα· έπιασα τη ζερβή σκαλοπάτα της κ’ έκαμα να της δώσω το χέρι· όμως αυτή με απόπεμψε· διάγραψε μια λεπτότατη κίνηση με το καμτσί στον αέρα κ’ ήταν έτσι σαν νάλεγε: φύγε από κει, ποιος σου είπε;
Πισωπάτησα σταθερά ένα βήμα· δεν ήταν ανάγκη, δεν ήταν λόγος, δεν πείραζε· ήταν η χαιρεκακία μου απόλυτη· την κοίταζα ολόισα κ’ ετοίμαζα με ψυχραιμία το χτύπημα· ένιωθα την προστυχιά μου σαν ποίημα, σαν ’να κοπανιαμέντο της βρώμας. Τ’ αγέρωχό της με έλκυζε, με τράβαε η απαντοχή της βρισιάς της... Πολλούς γαρ στεφάνους ίων; α μπα· εγώ την ασκήμια της ζήτηγα, του μίσου της τα χαμηλά κοντραμπάσα. Προαπολάμβανα λοιπόν τη κακία της και την ετήραγα πρόστυχα· πήρα σαρκαστικό ένα ύφος... πού ξέρεις αν δεν τη κάμω να μ’ έφτυνε ;
Μόλις πήδησε στάθηκε και με κοιτούσε κατάπληχτη· ακόμα, χρειάστηκε να υποφέρει το βλέμμα μου : δε μου λες ; συ δεν είσαι ο νέος ; φυσικά δεν απάντησα, μόνο χόντρηνα την έκφρασή μου περσότερο· κάτι βέλαζε μέσα μου. Ήμουν κύριος αυτής της μάχης εγώ· η ασκήμια μου μίλαε· αιστάνομαν καλά ότι η ισχύ μού ανήκε.
...Κτήνος! μου κάνει ανάστατη και μου κατάφερε το καμτσί της στα μάτια· το στόμα της τόχε κάμει ο θυμός ένα τρίγωνο.
Ανάσανα. Οι θεοί ευφημούσαν ! Πήρα ένα ύφος ψωριάρικο· έκαμα ένα κακόμοιρο βήμα· σκεδόν έσκυψα. Αχ Κυρία, της κάνω, σε παρακαλώ δε με φτύνεις !..
Αυτή έμεινε· τούτη η μετάπτωσή μου τη σάστισε· πού νάχει ιδέα η κακομοίρη από ανώτερη ακαδημαϊκή ταχτική ; μούριξε μια ματιά δίχως όρια και πήρε το δρόμο του πύργου· το κάτω χείλος της έτρεμε· πάτησα κ’ εγώ ένα βήμα κατόπι της· αχ τι ζητιάνικα πούκανα! ένωσα σα σε ικεσία τα χέρια μου, κ’ ήμουν σαν να ζητούσα ελέησή της... Έτσι να χαρείς τα ματάκια σου φτύσε με χρυσή μου Κυρία στα μούτρα...
Ένα βογγητό ήταν π’ άκουσα· έφευγε· έφευγε σαν να την σήκωνε άνεμος· στάθκα λοιπόν και την κοίταζα, πούκανε σαν πληγωμένο πουλί.
Έπειτα επήγα στο σταύλο· έβγαλα το σουγιά απ’ τη τσέπη μου κ’ έκοβα καπνό ήσυχα ήσυχα· τι ωραία που κάπνιζα ! Ας ήταν καλά ο αφέντης : άκου δω τούχε πει του επιστάτη, καπνό όσο θέλει ο Γιάννης. Μ’ όλο πούταν άνθρωπος βαρύς και ψυχρός, τον είχα ξετρελλάνει με τ’ άλογα· φούμερνα λοιπόν όσον ήθελα και τον ρέτσο τον έκρυβα· έγινε ο καπνός η δεύτερη ανάσα μου ήτανε το τσιγάρο το έκτο δάχτυλο του ζερβού μου χεριού. Καμμιά φορά έκανα πως θα καπνίσω με γκάβαλο για να μου δώσουν οι άλλοι· είχα κάπου πεντέμιση οκάδες κρυμένον· μήτε ένα τσιγάρο δεν είχα δώσει του σύντροφου, σ’ όλο αυτό το διάστημα· κι αυτός μούδινε· όσες φορές μου εζήτησε τύχαινε να τον έχω σωμένον! μόνο μια μέρα του είπα, να του πουλήσω αν ήθελε: πόσο μου λέει, τα 50; 5 δραχμές τ’ απαντάω. Τι ; μου κάνει, 5 δραχμές ; τρισήμιση τον πουλάει η καντίνα.
— Α σου συμφέρει του κάνω και μ’ άρεσε να του φάω το καρίτσαφλο. Τι πόντος ; Είχε την αναίδεια φίλε μου, να μου τον πάρει ακριβώς, όσο άξιζε· από τότες εγώ δεν τον χώνευα· του λέω λοιπόν να πάει να μου φέρει το φαΐ κ’ εγώ δεν επήγαινα· δεν επήγαινα γω· ήμουν αγαναχτισμένος κ’ έλεγα να βγάλω στον εαυτό μου το άχτι μου· δεν πάω, δεν πάω, τούλεγα μέσα μου για να τον κάνω να σκάνει.
Έπειτα μένα δε μ’ άρεσε να τρώω στο εστιατόριο· κατά τη διαταγή τ’ αφεντικού μούφερναν το φαΐ μου στο σταύλο· μήτε να πλησιάσω εκεί μέσα δεν ήθελα· μαζεύονταν όλο το σκυλολόι του πύργου και τους ειδοποιούσε πότε πεινάγανε μ’ ένα καμπανέλι ο μάγερας· τι κόσμος ! να τρώει πεινάει δεν πεινάει. Έπειτα εδώ, όσο μου πέρσευε τόκρυβα· εξόν απ’ αυτό συνέβηκε να μούχουνε αφαιρέσει απ’ το φαΐ μου οι άλλοι, και να μου λεν πως είχα ξεχάσει που τόφαγα και δε με τ’ απόσωνε ο μάγερας πάντοτες· ενώ αυτοί, κάτι κοψίδια που χάνανε, ορκίζονταν ότι εγώ τους τα βούτηξα· (με τρελλαίνουν τα ρόδα). Μια μέρα μάλιστα είχε γίνει άφαντη, σύξυλη μια γλώσσα βραστή βοδινή· είπαν λοιπόν να ψαχτούμε κ’ εγώ δεν εμίλαγα· άμα ήρθε η σειρά μου αγανάχτησα· λοιπόν τι με πέρασαν ; αυτή ήταν προσβολή κ’ εγώ δεν την δέχομαν· δε θα καθόμουν να μ’ έψαχναν σαν κάναν αλήτη και μήτε σαν τα μούτρα τους ήμουνα να χτυπάω κοψίδια· εγώ ήμουνα «κύριος» ! Έτσι ο αφέντης σαν τόμαθε, κατάλαβε πως είχα δίκηο και διάταξε να μου φέρνουν το φαΐ μου στο σταύλο. Μα σήμερα ο Κωσταμπάς δεν επήγαινε· λοιπόν πάω μονάχος μου· είχα τη καραβάνα μαζί μου· στο δρόμο είδα το κοριτσάκι του που γύριζε με μια γαβάθα στα χέρια· αυτός είχε οικογένεια κ’ έπερνε το φαΐ του στο σπίτι· κάπου εκεί το παλιόπαιδο, θυμήθηκε να παίξει κοϊνάκια· ακούμπησε λοιπόν το φαΐ σε μια πέτρα. Εγώ το είδα άλλα πέρασα.
Στη πόρτα βλέπω το γερογραμματικό το Κυρ —Μπάρο· διόρθωνε μ’ ένα σουγιαδάκι τα νύχια του· έχω έναν τρόπο δικό μου να θέλω· ποθήμαγα ένα κήπο παράξενο με άνθη κακά : Καλημέρα σας κύριε του κάνω γλυκά, και χώνω το δάχτυλό μου στη μύτη μου· φύσαγα για να τρέξει η μίξα : Καλημέρα μου λέει πίσ’ απ’ τα γιαλιά του ο άνθρωπος· κοιτάζει τι έκανα και φάνηκε να τον κεντά η αηδία· τι άνθος !
Έπειτα πιάσαμε κουβέντα για άλλα· μούλεγε πως αν γίνονταν πόλεμος οι Γερμανοί θα τη πάθαιναν. Μένα μ’ ερέθιζε η αντινομία της φύσης μου· εγώ είχα την ιδέα πως μάλλον οι Ρωσεζοι θα νίκαγαν· έλεγα τους Ρώσους Ρωσέζους κι ας έκοβε το σβέρκο του αυτός να καταλάβει ποιους νόγαγα : Αυτή η έχιδνα η Ελβετία, έλεγα ανατακεύει τα πράταγμα· είναι το τέρας του μεγαλύτερου κόσμου· Μα δεν μας αφήνουν που κουβεντιάζουμε ήσυχα· πλάι μας ο Βασίλης ο μάγερας σκίζει τα ξύλα του.
— Τι θόρυβος μου κάνει ο Κυρ-Μπάρος, ζαλίστηκα δεν καταλαβαίνω τι λες.
Ναι λέω εγώ ο Βαλίσης ο μάγερας ξίζει τα σκύλα του. Και σκεφτόμουνα πώς θάταν ο κόσμος, αν αντίς να πέφτει η πέτρα υψώνονταν, ή αν γελούσαμε ως πηδάμε !
Το μεσημέρι καλόφαγα κ’ έπεσα και κοιμήθηκα ωραία· πουφ φούσαινα καταμουτρίς τούτου κόσμου· μονορούφι τον πήρα· είχε μπει πια ο Μάης κ’ ήταν ο ύπνος ευχάριστος· δίπλα μου η γίδα εβέλαζε· μου την είχε εμπιστευτεί ένας χωριάτης απ’ τα κάτω μετόχια· είχε να πάει σε κάποιο χωριό και θα γύριζε. Ένα βήμα και θάβγαινε· μα εγώ τον σταμάτησα.
— Τι έχουμε σήμερα ; πέμπη ; του λέω και δεν ήξερα ακριβώς τι εζήταγα, ναι δεν ήξερα.
— Μπα μου λέει Κυριακή.
— Κυριακήηη ; λάθος κάνεις, θάναι Τρίτη- — Μπρε αδερφέ μού λέει Κυριακή.
— Και τι μήνα ;
Ο χωριάτης με κοίταξε· γιατί τάχα ; κ’ εγώ τον εκοίταξα· πρώτη φορά γνωριζόμαστε κ’ ήταν μπρος στα μάτια μου αλέκιαστος· η σελίδα του ήταν λεία κι άγραφη κ’ έλεγα να του την γιομίσω αλφαβήτες.
Μ’ ενοχλούσε λοιπόν και δεν μ’ άφηνε μήτε μάτι να κλείσω· ήταν όμως τα μαστάρια της τόπι· ήταν φρεσκοαποκομένη η δόλια και θα την σφίγγαν τα γάλατα· κ’ ήταν μαλτέζα. Πέφτω το λοιπόν χάμω ανάσκελα και χώνω το κεφάλι στα σκέλια της· βάζου τις δυο ρόγες στο στόμα μου και με τα χέρια την κράταγα· βύζανα βύζανα βύζανα ως που τα δυο βυζά της πανιάσανε· έλεγα : να κάνω το καλό και να το ρίχνω στη θάλασσα.
Τ’ απόγιομα πέφτει ένα παιδί και τσακίζεται· ήταν ανάγκη γιατρού· ήταν ένα υπερετάκι του πύργου· μου λέει λοιπόν ο επιστάτης τρεχάτος πως αν τρέξω στη Ρούχλιανη και φέρω το γιατρό σε δυο ώρες, θάχα ένα γενναίο μπαξίσι· μούφερε και τη δική του τη μούλα.
Καβαλικεύω λοιπόν κι όπου φύγει· βιάζομαν· «ένα γενναίο μπαξίσι» ·, ψυχή μου ! με πήγαινε λοιπόν η μούλα στα τέσσερα· μα για στάσου γιατ’ έτρεχε ; το σκυλί της αναποδιάς μου ρουθούνιζε· πηδάω κάτω και της λέω : τρέχεις εσύ, ενώ εγώ μόνο βιάζουμαι· και κοίταζα αλλού. Σιγή. Είχα θυμώσει και έτρεμα· λέω : ήθελα να ξέρω τι βιάζεσαι, κ’ έκανα πως ξυνόμουν στο σβέρκο. Η αλλοπρόσαλλη φύση μου, έχασκε σαν ’να βάραθρο μέσα μου... δεν ξέρω ακριβώς τι συνέβηκε· η μούλα ξαφνιάστηκε κ’ έγινε καπνός ’πό μπροστά μου· όταν σε εγύρισα μούπαν πως είχε φτάσει εκεί. Δεν μετανιώνω για τις τρέλλες που έκαμα, μα γι’ αυτές που δεν έκαμα... Ο διάολος την έσωσε...
Τότε βλέπω τον Κύριο και λέω νάτος· νάρχεται να μου ζητήσει εξηγήσεις ή μην τάχα σκέφτηκε να μ’ αυξήσει το μιστό ; μάλλον αυτό ’ναι, μούλεγε μια ιδέα μου· μάλλον το πρώτο μούγνεφε πάλι κατόπι. Μην τύχει λέω πάλι και θέλει να με κάμει συνέταιρο ; ή μην τάχα η Κυρία τον έχει φούσκα στα ψέματα κ’ έρχεται να μου ζητήξει συγγνώμη ; Ποιος ξέρει έλεγα πως να τάχουν οι δυο τους· μπορεί και να τούπε πως της φέρθηκα έξοχα ή ότι της χάρισα τίποτε γραμματόσημ’ αρχαία ! Αυτά σκεφτόμουνα και δεν ήμουνα βέβαιος, ενώ εγώ ήθελα, μόνο να τον γιομίσω υποψίες.
Πήρα μια κρισάρα κ’ έκανα πως κρισάριζα βρώμη· καθάριζα λοιπόν με το χέρι τα κότσαλα· τάχας πως δεν τον κατάλαβα κ’ έριχνα τα χοντράδια απάνω του· το βουκέντρι της μοβοριάς μου με κέντριζε· έπειτα πήγα κοντά του· αυτός έκανε πως επρόσεχε τ’ άλογα· με κοίταζε ύποπτα κ’ εγώ δεν εκοίταζα· έπειτα τον κοίταζα ύποπτα κι αυτός δεν εκοίταζε.
Λέει, αυτό το άλογο αχάμνηνε και μου δείχνει το Λούλα· (εξ εναντίας δεν ήταν αχαμνή παρά είχε παχύνει)· λογάριαζα πως ζητούσε αιτία· ναι αχάμνηνε του λέω εγώ και αυτός δεν εμίλησε.
 Λέει, πως του Γαλαξία δεν ήταν πετάλωμα αυτό, τούχα καταστρέψει τα νύχια· πολύ τάχα φάει· λέω, δεν ήταν πετάλωμα αυτό και πολύ τάχω φάει, μπόραε να του καταστρέψω τα νύχια. Κι ας ήταν ο Γαλαξίας ένα μήνα απετάλωτος· κι ας είχε διπλάσιο το νύχι.
Έκαμε να με κοιτάξει καλύτερα μα το βλέμμα του στόμωσε· κόπηκ’ η λάμψη του σαν ο αθέρας ξυραφιού που τραβιέται σε πέτρα· ώστε πήρε τα μάτια του κάτω· έκαμε μια βόλτα στο σταύλο και ήταν ανήσυχος· φαίνονταν πολύ σκεφτικός.
Έπειτα έπεσε η ματιά του στον τοίχο. Κοίταζε αφερεμένος τον πίνακα που γράφαμε τις θροφές των αλόγων. Αντίς θροφές, άλλα γράφονταν. Με τεμπεσίρι χοντρογραμμένα αραδιάζονταν λόγια ηλεκτρικά, φλογισμένα.
Αυτουνού τα χείλια του διάβαζαν, κ’ εγώ νοερά μου απάγγελνα:
«... Κι ως μίλειε ήταν σαν να σβούσαν τ’ αχνά της χείλη και σαν όπως να διάβαιναν και να περνούσαν καθ' εποχή και κάθε τόπος...»
Το βλέπω να κοιτάζει κατάπληχτος, να ξαναδιαβάζει απ’ την αρχή αυτές τις ρίμες. Τι στίχοι! τι στίχοι! τον ακούω που μουρμούριζε.
— Κωσταμπά, ρωτάει, τ’ είναι τούτα ; και δε γύριζε να κοιτάξει εμένα, δε γύριζε. Πάει ο Κωσταμπάς, πάει πλάι του· πάω κ’ εγώ απ’ τα ζερβά του. Χάσκαμε κ’ οι τρεις μπρος στον πίνακα σαν τρεις προτομές της βλακείας. «Τ’ είν’ αυτά;» εγώ απόραγα. Μην είναι κάμπιες που πρόκειται να γίνουν όλες μαζί πεταλούδες;
— Ποια; ρωτάει ο Κωσταμπάς και δεν ήξερε, δεν ήξερε μήτ’ αυτός τ’ είν’ εκείνα. Ώστε λοιπόν κι αυτός το απόραε; Ήταν αγράμματος—κούτσουρο.
— Μα ποιος τάγραψε ; του λέει πάλι ο Κύριος ενώ τώρα με κοιτούσε στα μάτια. Το βλέμμα του ήταν σαν νάλεγε : Ά-τι-με ! . ..
—... Να, τ’ απαντάει ο Κωσταμπάς και με δείχνει, αυτός τάγραψε λέγοντάς μου πως : έρωτα θάτρωγαν στο έξης τ’ άλογά μας. Έτσι είπε, πως έρωτα.
.. Έεε-ρωτα; έεε-ρωτα; κάνω γω, έτσι είπα; τι λέξη !.., μάλλον αργολαβία θα έπρεπε.
Τότες ο Κύριος πάει στα παχνιά κατ’ ευθείαν.
Σ’ αυτό το παχνί, λέει, έχεις παραβάλει κριθάρι. Έχω παραβάλει, του λέω, έχω.
Ο Κωσταμπάς μας εκοίταζε άναυδος· απ’ την αρχή τον είδα να τρίβει τα μάτια του... κάτι λάθος θα γίνεται λέει λοιπόν σαστισμένος· τα παχνιά και τα τρία, είν’ ολότελα άδεια. Ναι ήσαν άδεια· μα εγώ τον απόπεμψα : κάμε κείθες του λέω, ποιος σ’ αρώτησε ;
Τ’ αφεντικό έκανε πως επρόσεχε τ’ άλογα· με κοίταζε ύποπτα κ’ εγώ δεν εκοίταζα· έπειτα τον κοίταζα ύποπτα κι αυτός δεν εκοίταζε· άξαφνα γυρίζει και μου λέει: ναι, του λέω εγώ· όχι, μου λέει αυτός· ημέρα, του λέω εγώ· νύχτα, μου λέει αυτός.
Κ’ έφυγε· δρασκέλισε τη πόρτα κ’ έκαμε πάνω· δρασκέλισα τη πόρτα κ’ έκαμα κάτω· δηλαδή το αντίθετο· στρίψαμε ο καθένας μας τις γωνίες του σταύλου και σε λίγο προβάλαμε και οι δυο απ’ αντίθετα· σαν με είδε σταμάτησε· σαν τον είδα σταμάτησα· έκαμε μια κίνηση του χεριού στη κωλότσεπη· έκαμα κ’ εγώ την κίνηση αυτή στην εντέλεια· προχωράει κατά πάνω μου προχωράου καταπάνω του· μέσ’ στη μέση εσμίξαμε· με κοίταε και έτρεμε· τον κοίταγα και έτρεμα. Θέλεις τίποτα; μου λέει αυτός και με πρόσεχε.
Συ; του λέω, και τον πρόσεχα.
— Όχι.
— Ούτ’ εγώ !
Τότες χωρίσαμε· πριν να στρίψει το πύργο, γύρισε και με κοίταξε κάμποσο· πριν να στρίψω το σταύλο γύρισα και τον κοίταξα ομοίως.
Μπαίνω στο σταύλο κι ο Κωσταμπάς μου λέει πως αυτό ήταν μυστήριο· το ποιο ; του κάνω εγώ· τότε, μου λέει αγαναχτισμένος στο έπακρο, πως του κλέψαν το φαΐ με τη μπόλια.
— Δηλαδή ;
— Να, καθώς τόφερνε το κορίτσι μου τ’ απίθωσε μια στιγμή σε μια πέτρα γιατ’ έκαιγε· όσο να στρίψει τα μάτια του όλα αυτά γίναν άφαντα· το φαΐ και η μπόλια· η γαβάθα μόνο άχνιζε, πάνω στη θέση της άδεια. Πιο πολύ απ’ το φαΐ κλαίω τη μπόλια μου έλεγε, επειδής είχε κείνα τα δυο γαλάζια ζωνάρια. Κ’ εγώ δεν είχα αντίρρηση γι’ αυτά τα γαλάζια ζωνάρια... Είχα βρει τον καιρό νάμαι σύμφωνος.
Μια εξήγηση έβρισκα, και του την είπα : αυτό θάταν μάλλον καμμιά διαόλου συνέργεια! όμως σκέφτηκα μέσα μου, πώς μπορεί να μ’ είχε κάμει τόπι στα ψέματα και νάχε συνεννοηθεί με το μάγερα για να μας κλέβουνε όλους· έτσι με τον τρόπο αυτό θα τσίμπησαν θαυμάσια άλλη μια μεριδίτσα. Τότες μου λέει αυτός ότι κάτι τέτοιο θα σύμβαινε, γιατί μια μέρα είχε χώσει στον ντορβά με τα πίτυρα τέσσερα αυγά πρώτο μέγεθος κι όταν το μεσημέρι θα τάπερνε, βρήκε στη θέση τους τέσσερα αυγά σαν καρύδια· και να πεις πως τάξερε κάνεις κει που τάχωσε ; μπα· ώστε σταυροκοπήθηκε ο άνθρωπος : άλλωστε ξέρεις του λέω, πως γάλα και αυγό δεν γλωσσάζω· δεν ξέρω γιατί τ’ αηδιάζει το αίμα μου.
Έπειτα λέγαμε άλλα· αρχίσαμε κάτι κουβέντες ασήμαντες κ’ εγώ απαντούσα κουτουρού κι άλλα αντ’ άλλων για να θολώσω τα πράγματα· ήθελα να μπλεχτούν τα νοήματά μας, οι ιδέες μας  και να μην ξέρουμε κ’ οι δυο μας τι γίνεται...
Τ’ απογιοματάκι μπαίνει ένας ζήτουλας: μπρε του λέω, πώς σε λένε, πούθ’ έρχεσαι; Από πάνω μου κάνει και μου δείχνει αόριστα· διακονεύω ψωμάκι· έτσι ο θεός να σχωράει τους θαμένους σου, δε κάνεις αφεντικό μ’ ένα έλεος;
Τον λυπήθηκα· αχ πώς πόνεσε η καρδιά μου του δόλιου· σκέφτηκα πως η ίδια μοίρα μας ένωνε περιπλανώμενες είμαστε δυο ψυχούλες κ’ οι δυο μας· σπουργιτάκια των δρόμων· να, δυο κακομοίρα πλάσματα. Όλοι οι άνθρωποι, είναι καταγραμμένοι και ήσυχοι· βρίσκονται καταχωρημένοι κανονικά στα βιβλία, με ημερομηνίες και ονόματα. Έχουνε κ’ ένα αμετάβλητο νούμερο: τον αριθμό του μητρώου τους· είναι τ’ ονόματά τους μακρότατα: Γεώργιος Καντακουζηνός του Ιωάννου και Ελένης· μην ψάχνει άδικα και τους βρίσκει η αιωνιότη, φτάνουν απ’ το χωριό ως το έθνος· νομός, επαρχία, δήμος, κοινότης· κ’ έπειτα οι θρησκείες και τ’ άλλα· σίγουρα πράματα· η αλήθεια ολόσωμη με υπογραφή και σφραγίδα· όχι τρίχες.
Ενώ εμείς όλο από πάνω ερχόμαστε και δείχνουμ’ αόριστα. Είναι τα πιστοποιητικά μας αμφίβολα, είναι οι δρόμοι μας γρίφοι· άγραφη είναι η ληξιαρχική μας σελίδα· άγραφη αφού δε μας γνώρισε και μήτε την ξέρουμε. Την αξιοπρέπεια, την τιμή, το δικαίωμα, τα κάνουμε μεις λαθρεμπόριο  γιατ’ είν’ μονοπωλημένα τα είδη τους· κυκλοφορούν, χωρίς τα ένσημά τους στα χέρια μας τ’ απαγορευμένα αυτά πράγματα. Τάχουν αυτοί κάμει φίρμα τους· τα βάζουν και στα εμπορικά τους ταμπέλα. Ο Θεός : είδος οικόσημο η αρετή : σπεσιαλιτέ—ειδικότης... Μα ποιος θα μπόραε να ψήσει αντάμα τους κάστανα. Σας λέω μήτ’ ο διάολος. Τουλάιστο ο διάολος—ο αγαθός αυτός άφρονας —σου ζητάει μοναχά την ψυχή σου και σ’ αφήνει όλα τ’ άλλα : Το δικαίωμα της ζωής, την απόλαυση, τον έρωτα της γυναίκας, το γέλιο. Σε συντρέχει μάλιστα να τ’ αποχτήσεις μπρε μάτια μ’. Πού τέτοιος φίλος ! μια ψυχούλα στην έχω χαλάλι του. Ενώ αυτοί —άβυσσος αυτουνών το ιμάτιο—αυτοί όλα τα θέλουν, θέλουν και την ψυχή και το σώμα. Σου υπόσχονται και τη βασιλεία των ουρανών, μα σου χτυπάνε μαέστρικα τη βασιλεία της Γης μας. Ο «περί δικαίου των κώδικας» μόνο για δικαιοσύνη δε γράφει. Ο «Οίκος» των προμηθεύει μόνο άστεγους, και η φιλανθρωπία τους «Αμαρτωλών Σωτηρίες»... Αμαρτιών μας τα πλήθη... εμείς... ενώ αυτοί συγγράφουν Βοκκάκιο στα γόνατα των κοριτσιών των δικών μας ! ... Σας λέω είν’ εξαίσιοι!
Να, για δαύτο γυρίζουμε. Είμαστε της ζωής μεις οι μούργοι κ’ είν’ οι άλλοι κορόιδα μας. Εμείς καλλιεργούμε μόνο από έρωτα προς την ελευθερία το ψέμα—ένα ψέμα όλο ποίηση, μιαν αναποδιά όλην οίστρο—ενώ αυτοί είναι αυτόδουλοί του και σκλάβοι του. Η συμφωνία τους είναι ν’ αλληλοκλέβουνται έντιμα, ενώ η κλεψιά είναι άτιμη. Είν’ η συνθήκη τους τίμια με σήμα κατατεθέν της το ψέμα. Τι μπρίο ! Τι μπρίο ! Πώς διάολο συσχετίζουν τα άσχετα Πώς μπρε μάτι μ’ συμβιβάζουν τα άκρα ; Είναι όλοι τους «τίμιοι» κατά τον πιο άτιμο τρόπο !... Πού να τους παραβγούμε εμείς οι κακόμοιροι σ’ αυτή τους την ανομία τη νόμιμη, σ’ αυτή την πεπειραμένη αρετή τους. Είναι πολύ πεζεβένηδες...
Να, γι’ αυτό γκιζιρνάμε. Μήτε σπείρουμε, μήτε θερίζουμε γιατί για μας είναι τα χούματα μπρούτζινα και νικέλινη η γη μας. Τα Έθνη, οι πολιτείες, οι τόποι, δεν έχουνε σύνορα στον δικό μας το χάρτη και τα δυο ημισφαίρια μας πέφτουνε λίγα. Η ζωή μας δεν ανέχεται όρια. Εμείς ένα σύνορο ξέρουμε : της ζωής και του θανάτου· μια πατρίδα γνωρίζουμε: των σολών μας το πάτι.
Είχα λοιπόν ένα ασημένιο πεντόφραγκο· έχεις του λέω αδερφέ μου—και δάκρυσα—ρέστα από τάληρο; κράτα μια δραχμή και δόσμου τις τέσσερες· πήρα τις τέσσερες γω και κείνος το τάληρο· ας πάγαινε στην ευκή του Κυρίου.
Όπου την άλλη μέρα με καλεί ο αφέντης· λέει να παρουσιαστώ στο γραφείο. Καλά, λέω του γραφιά πέστου θάρθω· «πέστου θάρθω» δεν ήταν απάντηση π’ άρμοζε και το γραμματικούδι με κοίταζε : ε συ απ’ το καράβι, του κάνω, δεν κατάλαβες : πέστου θάρθω.
Αυτό έφυγε κ’ εγώ συλλογίζομαν: είμαι σίγουρος πως δεν είναι για σχόλνασμα ετούτο, δεν είναι δεν είναι· χασομέραγα λοιπόν όσο μπόραγα και εν αιστάνομαν διόλου ανησυχία· μόνο ένιωθα να με πλησιάζουν οι ρόλοι μου, να με ηλεκτρίζει το μεγάλο παιχνίδι...
Κίνησα αγάλι αγάλι και πήγα· στο δρόμο προσπάθαγα να πρίξω τον εαυτό μου στα ψέματα, να τόνε κάμω τουλούμι· ξέρεις τι θα σε θέλει: του έλεγα· να σου ζητήξει συγνώμη· να σε συγχαρεί για τη στάση σου· αν στ’ αλήθεια σε ζήτησε, άντε μην κάθεσαι· μα την αλήθεια μην κάθεσαι· πολέμαγα να τόνε κάμω να τόχαφτε και νάπεφτε μια χαρά μέσ’ στη λούμπα : μπορεί να σου χαρίσει και χρήματα, του απόειπα πριν νάμπω... Εξόν αν το κάλεσμά ήταν του γραφιά κάνα ψέμα. Ψέμα, γιατί εκεί νηστεύαμε την αλήθεια ν’ αγιάσουμε, ως οι άγιοι της Θηβαΐδας τον άρτο. Και τρώγαμε — ως εκείνοι — τις ψείρες μας. 
Ήταν η δεύτερη φορά πούμπαινα μέσ’ αυτό το δωμάτιο·  ο Κύριος κάθονταν πάλι μπρος στο καρυδένιο γραφείο· εγώ μπήκα κι αυτός δεν κινήθηκε, μήτε σήκωσε να με δει το κεφάλι· γίνηκε τότες μια σιγή βαρυσήμαντη, τόσο απαραίτητη σε οχτρούς πριν τη μάχη· μήτε οίκτος μήτ’ έλεος, ήταν σαν να, κ’ οι δυο μας σκεφτόμαστε· είμαστε στις κατάλληλες θέσεις· μα το θεό, στις κατάλληλες.
... Με ζητήσατε κύριε ; του λέω πρώτος ψυχρά.
... Ναι σε ήθελα.
... Είμαι στις διαταγές σας, ορίστε.
Τότε μόνο σήκωσε προς εμένα τα μάτια του· ήσαν γαλανά σα λουλάκι· είχε μια αμφιβολία το βλέμμα του, είχε η έκφρασή του ένα πένθος· στο ζερβί του ματόφρυδο έλαμπε το γυαλί του μονόκλ του· σηκώθηκε, έκαμε μια βολτίτσα του μάκρους, έβγαλε το γυαλί του, και με κοίταξ’ ολόισα. Παίρνω όρκο, ολόισα.
— Ξέρεις μου λέει τι σε ήθελα ;
Τι έλεγε ; Θυμήθηκα τα τρία ανεπίγραφα γράμματα και την επιγραφή του διαόλου· πώς δεν ήξερα ; ήξερα· «να από κείθες... τρεις ώρες θα βαδίστε από δω...».
— Ξέρω τ’ απαντάω ξερά, ενώ νοερά μου και ένστικτα έκανα κάτι γοργούς χειρισμούς, σαν για να, μόνον εγώ έχω τη ρόδα.
— Ήθελα μου λέει να μούλεγες, τι ακριβώς συνέβηκε χτες με την κυρία και σένα.
Ανάσανα· ήταν χαμένος· πριν να δώσει τη μάχη του· ήταν αιχμάλωτός μου ο άνθρωπος· δεν είχα παρά να τον παίξω στα δάχτυλα.
Σώπασα· πήρα ένα ύφος ναζιάρικο, έσκυψα και τα μάτια μου κάτω· τι πόζα! έβαλα το δαχτυλάκι στο στόμα μου κ’ ήμουν έτσι ένας χαϊδεμένος μπεμπές· το μπρίο μου άγγιζε της μαεστρίας τα όρια· αν δεν ζήλευα θα ήμουν υπέροχος· ζήλευα τον εαυτό μου που τόσο ήμαν τέλειος, ενώ εμένα μ’ άρεσαν τα μηδενικά στσ’ εξετάσεις. Εδώ, κιντύνευα με άριστα !
— Σε παρακαλώ, μου λέει—κ’ η φωνή του ψιλότρεμε—πες μου... και πνίγονταν· λύγιζε· του άφηνε το κουράγιο του υγείες.
Πρόβηκα λοιπόν με περίσκεψη· τον είχα γιομίσει υποψίες· λιγάκι ακόμα και το παστόψαρο φίνιρε, ενώ εγώ ήθελα να το τραινάρω το γούστο μου, να το φουμάρω το πράμα. Τι βιάζομαν; δεν ήταν που μόνο η Ασία μ’ απόμενε;
— Χμ, του κάνω, λοιπόν, σκεδόν τίποτα... μην κακοβάλνετε τζάμπα.
— Θα μου πεις... μου ξανακάνει σαν για να κυριαρχήσει απάνω μου· μάταιος κόπος· αιστάνονταν καλά πως μόνο γελοίος γινόταν. Ταλαντεύτηκε λοιπόν στο διάμεσο ή να προχωρήσει ή να πάψει· (αυτή η αμηχανία του μ’ άρεσε· είναι κάτι το έξοχο να μην ξέρεις τι να κάμεις· είναι άνθος θεσπέσιο της αμφιβολίας ο στρύχνος·) τέλος κατάπιε την πίκρα του : Ξέρω μου λέει για να τηρήσει ένα πρόσχημα, έχεις το Γαλαξία απετάλωτο· αυτό θάταν και στην ταραχή του λησμόναε πως ακριβώς το αντίθετο μούχε χτες ειπωμένο.
...Αμ βέβαια λέω κ’ εγώ, για να τον αποκάμω περσότερο· κάτι τέτοιο... πάνω κάτω το βρήκατε... Πού σας ξεφεύγει εσάς η αλήθεια ;
Φρύαξε. Ήταν τόσο μέσ’ στην ασκήμια του εξαίσιος όσο ποτές δεν είχα ιδεί πιο όμορφον άλλον... Μπράβο του! Η κακία του έζεχνε...
Πήγαιν’ όξω μου φωνάζει αναιδέστατε, και, μου δείχνει την πόρτα· ω, αττραξιόν ! η χειρονομία του μ’ άρεσε· ήταν παρμένη απ’ ευθείας από ρομαντικό μυθιστόρημα· ανταποκρίθηκα λοιπόν στην περίσταση· κάνω μια πικάντικη υπόκλιση, απλώνω σαν φτερούγες τα χέρια, και υποχωράω πισώκωλα : Ταπεινότατος δούλος σας!
Κ’ έφυγα. Στο διάδρομο διασταυρώθηκα μ' έναν εξαίσιο άγγελο, μια καμαριέρα γλυκιά σαν μαντόνα· κρατούσε ένα σερβίτσιο στο χέρι· μόλις προσπέρασε κοίταξε· την άκουσα να μουρμουρίζει δίχως άλλο για μένα κάτ’ έλεγε· μ’ έβριζε· μπρε του διαόλου η φιγούρα. Δεν ένιωσα μήτε χαρά μήτε λύπη· μόνο άκουσα ένα περίπαθο βέλασμα: μέεεε...
Αχ κυρά μου, της κάνω, έτσι να χαρείς τα ματάκια σου δε με φτύνεις στα μούτρα;
Βγαίνοντας στο προαύλιο είδα μαζωμένους ανθρώπους· κάτι κοιτούσαν και λέγανε· μπαίνω κ’ εγώ μέσ’ στη μέση· τι συμβαίνει παιδιά ; να, μου κάνει ένας κολήγας και μούδειξε· ο καντινιέρης την έπαθε· ένας διακονιάρης τούσκασε ψες τούτο τάληρο· ψεύτικο είναι, μολύβι· το πήρα λοιπόν κ’ εγώ και το κοίταξα· μπρε τον παληάαανθρωπο !
Τότες εκεί ως τους πέτυχα όλους τους συναγμένους και σούμπιτους, άρχισα να τους βγάζω ένα λόγο, να τους προσφωνώ κατά πρόσωπο. Ήταν η αγόρευσή μου σαν χείμαρρος, ήσαν τα διανοήματά μου ρουκέτες. Μήτε ήξερα τ’ έλεγα.
«..Ουχί! ουχί! (τους εγκάριξα, δίνοντας κάποτε τέλος στο λόγο μου). Από κάποιαν φρικτήν αντινομίαν της φύσεως, χάρις εις κάποιαν μυστηριώδη ατέλειαν του εγκεφαλικού μας συστήματος, εξεφύγαμεν ημείς την νωθράν Χαναάν της γαλήνης των όντων, την χαύνην μακαριότητα των λοιπών επί του πλανήτου μας ζώων. Αδελφοί ημείς και αυτά εν τη ύλη, ομοούσιοι, ομοιογενείς εις την σύστασιν — σχεδόν πιστά αναμεταξύ μας αντίγραφα, — απέχομεν οι μεν απ’ τα δε μολαταύτα, εις σημείον τραγικόν, πεπρωμένον. Ερρίφθημεν ημείς έξω από την γραμμήν της ταυτότητος, από την διελκυστίνδα της ύλης. Αδύνατον να συνεννοηθώμεν μαζί των, αδύνατον ν’ ανταλλάξωμεν λέξιν.
Υπείκοντες εις τας παρορμήσεις της αλλοπροσάλλου ημών φύσεως, κατακαιόμενοι από τον συνδαυλισμόν ιδιοσυγκρασίας ανίσου — φοβεροί εν μέσω των τρόμων μας, εν τω μέσω των αμφιβολιών μας μοιραίοι — θα καταυγάσωμεν μολαταύτα δια της θριαμβευτικής τεθλασμένης μας — των αστραπών των ψυχών μας — την σκοτεινήν ταύτην μοίραν. Διαγράφομεν ημείς αντιθέτως τον κύκλον μας. Με ακατασίγαστον εντός μας την μαγγανείαν των φλάουτων, θα εξακολουθήσωμεν εις το διηνεκές την τρομώδη πορείαν μας, επί μάλλον και μάλλον ριγηλοί και αντίνομοι — υψηλοί και χυδαίοι—μέχρις ο επ’ αυτοφώρω συλλάβομεν τον παρθένον αριθμόν, το σημείον, το σύνθημα, που συμβολίζει το σύμπαν!...»
Τελείωσα. Απ’ το παραθύρι του γραφείου του ο Κύριος κοίταζε. Τον έβλεπα να μ’ ακούει σ’ όλο αυτό το διάστημα συγκινημένος κι ανάστατος. Αψηλά απόναν φεγγίτη του πύργου μ’ αγναντεΰαν δυο μάτια. Αχ ! ποιας νάταν ; Το ακροατήριό μου ήταν ηλίθιο. Αντίς να με συγχαρούν τους συγχαίρομαν. Έσφιγγα του καθένα το χέρι του λέγοντάς του πως «πολύ ευχαριστώ» πως «πάρα πολύ του καλημέρα»... Στη γλώσσα που τάπες (μου λέει κάποιος από δαύτους) δεν καταλάβαμε τίποτα.
— Μα βρε χτήνη, τ’ απαντάω, εγώ δεν τάπα να τα καταλάβετε μήτε σεις, μήτ’ ελόγου μου. Αν τα νιώθατε, ξέρετε τ’ είσαστε καλοί να μου πείτε ; πως και σεις θα τα λέγατε... Ενώ τώρα... πού να το χωρέσει το μυαλάκι σας τώρα. Η θολούρα σας ζάλισε. Κ’ έφυγα. Τους τίναζα τις παλάμες μου : φάσκελα — σαν δυο μπόμπες που σκαν στον αέρα — και τράβηξα... Σιχτίρ κουκουβάγιες...
Τώρα ήμουν καλά στο στοιχείο μου· η «Κυρία» ο «Κύριος» η «πηρεσία» κι ο «πύργος». Vous avez compris Monsieur? αχ πώς τρελλαίνομαι γι’ άνθη : αχ τι assorti που μου πάει αυτή η ρόμπ ντε βουζίτ !
«Και ο Κύριος; ω ο Κύριος δε δέχεται πια παρά μόνο διαβόλους· εξαίσια· ένα «ακριβώς» εστάθη η νίλα του· αντίς να με ρωτήσει ο παμπόνηρος τι συνέβηκε χτες με τη Κυρία και μένα, αυτός έβαλε κ’ ένα ακριβώς μέσ’ στη μέση. Αχ πώς μου το σφύριξε! Πήγαινε να με ληστέψει ο άνθρωπος· «ακριβώς» : δηλαδή το σακάκι μου, και το σάλιο απ τη γλώσσα μ’ ακόμα· αν δε τόβαζε, θάλεγα: Α ! η κυρία του τάπε. Α ! η κυρία δε με γνώρισε και θάπεφτα μια χαρά μέσ’ στη λούμπα· ενώ εγώ είπα : Α ! η κυρία δεν τάπε. Α ! η κυρία με γνώρισε· το ακριβώς του τον πρόδωσε· ο σκοπός του ήταν να μου στήσει παγίδα και να πατήσω ο κακόμοιρος πάνω της· να με χαντάκωνε ο άτιμος· να φορτώσει τις ανησυχίες του πάνω μου κι αυτός να κάθονταν έπειτα ήσυχος· να με κάμει να ονειρεύομαν γω τα δικά του φαντάσματα· «ακριβώς» να, τους ψύλλους του να μου βάλει στ’ αφτιά μου. Και στο φινάλε να μ’ έδιωχνε· να μούλεγε : πάρ’ τα μιστά σου παληάνθρωπε και ξεκουμπίσου απ’ το σταύλο. Έτσι να μούλεγε.
Ενώ τώρα — ω τώρα — πού να μιλήσει για σχόλνασμα· με χρειάζεται· με θέλει για ασφαλιστική του δικλείδα· κάθε που θα ξεσπάει η ζήλεια του, θα ξερνάει τ’ όνομά μου· θα με βλέπει στον ύπνο του· κάθε που θα βρωμάει η κακία του, θάμαι εγώ το εσάν της· σα σκατά ωραιότατα θάμαι γω μέσ’ στη φούχτα του, άριστα για ξεσφεντόνισμα στης Κυρίας τα μούτρα. Ω ναι του είμαι πια απαραίτητος, για τη συζυγική του φαγούρα· απ’ την ψώρα, απ’ τη λέπρα μπορεί να γιατρεύονταν, από μένα ποιος θα τον έσωνε ;
Κ’ έτσι περνούσαν οι μέρες μου.
Καταλάβαινα πως οι άνθρωποι καίγονταν από κάτι ψι-ψι και μου-μου των ανθρώπων του πύργου —κάτι άκρες και μέσες του Κωτσαμπά και των άλλων—ενόησα, πως τα πράγματα χόντραιναν- το αντρόγυνο τρώγονταν- τι διάολο είχαν λοιπόν και λυσσάγαν! Διάφορες διάδοσες κυκλοφορούσαν μουρμουριστά και σιγούλια· τάχατες πως ο κύριος ζήλευε, πως γινόσαν σκηνές μέσ’ στον πύργο· πως βριζόντουσαν άσκημα· μάλιστα πως ένα βράδυ ο κύριος σήκωσε κατά της Κυρίας το χέρι· μπήκε λέει τότες στη μέση η καμαριέρα της—αυτή η όμορφη πούναι γλυκιά σα μαντόνα—κ’ έπεσε στου Κυρίου τα γόνατα· φτου σου της έλεγε που μου λέρωσες τ’ όνομα.—Εγώ ; έκανε αυτή, ο θεός να μη σου συχωρέσει το κρίμα· δεν ντρέπεσαι, του κάνει δεν ντρέπεσαι, που περνάς και για κύριος· μούχεις κάμει τη ζωή μου μαρτύριο· μ’ έχεις ξευτιλίσει στους δούλους σου· έναν αλήτη εραστή μούχεις βγάλει.
—Α έτσι ; αν δεν ήταν αλήτης το πράγμα διάφερε ; καλά· τότε λοιπόν γιατί δε μου τόπες πως σου φέρθηκε άσκημα ; γιατί μου τόκρυψες πως τον χτύπησες με το καμπτσί σου στα μούτρα ; πού βρήκε το θάρρος- αυτός ένας δούλος σου—να σε κοιτάξει ως σε κοίταξε ; πώς ξεφύτρωσε εδώ πέρα στον πύργο ;
Είναι αλήθεια πως σ’ αυτό το σημείο, πάντα η Κυρία τα σάστιζε. Έλεγε πως δεν ξέρει το πώς και το πού, παρά μόνο πως έπρεπε να με σχολνάσει αμέσως· να, να μούδινε κατιτίς και να μέδιωχνε.
— Πώς ; έκαν’ αυτός, να με διώξει ; κ’ έπειτα ; έπειτα αυτή τί θα γίνονταν ; να νοσταλγεί τη μουτσούνα μου κ’ εγώ να λείπω μακριά της ; να μαραίνονται οι γαρδένιες στις γλάστρες της απ’ τους καϋμούς της σιγής της, ν’ αφιερώνει στη ρώμη μου τις μελαγχολικές σερενάτες της πούπαιζε αυτές τις μέρες στο πιάνο ; Μπα ; Κ’ έπειτα—ας σκεφτόταν χρυσή του—το σταύλο- δίχως το αποτρόπαιο μούτρο μου με τι καρδιά θα τον έβλεπε ; δίχως την εξαίσια ασκήμια μου πώς θα ζούσε κοντά του ; Α όχι, της σφύριζε σαν οχιά, δεν τον διώχνω, θα μείνει· είναι νέος ακόμα κ’ έχει κάψες ο δόλιος· πρέπει ν’ ανακουφίζεται πάνω σου· η τρυφερότητά σου τ’ ανήκει· το αλήτικο γούστο του ποιος ξέρει τι τσαλιμάκια που θάχει!
Έπειτα έκανε βόλτες στις κάμαρες και παραμιλούσε μονάχος «... Κι ως μίλειες ήταν σαν να σβούσαν...» Έλεγε λόγια ηλεκτρικά, φλογισμένα... «τ’ αχνά σου χείλη, και σαν όπως...» Παραμιλούσε, εκαίονταν ! «Τι στίχοι ! τι στίχοι!» τον άκουσαν να φωνάζει στον ύπνο του...
Τέτοια κι άλλα διαδίνονταν γύρω μου και μένα δεν μ’ έμελε· γιατί θ’ αναμιγνύομαν γω στα οικογενειακά τ’ αλλωνώνε ; είναι πολύ λεπτά πράγματα ετούτα· όπως στο μάτι, έτσι και στ’ αντρόγυνο δε χωράει μήτε τρίχα. Α όλα κι όλα δεν είμαι κοτσομπόλης εγώ, συκοφάντης· γιατί μπορεί νάσαν και συκοφαντίες των άλλων και να τάλεγε η Κυρία αυτά για τον Κύριο ή μπορεί να στέναν αναμεταξύ τους παγίδες για να πιάνει ο καθένας τους άλλους σαν τους λύκους στα δόκανα... Πανάθεμα τους γονέους τους.
Τ’ άκουγα λοιπόν που τα λέγανε κ’ έφευγα μιλιά μακριά τους· μόνο τους έλεγα πως εγώ δεν το πίστευα· νάναι τόσο πολύ πουτανιάρης, ν’ αψηφάει τα παιδάκια του και να τρέχει σε ξένη γυναίκα… Στην Κυρία—που λένε. Κ’ έπειτα—καλά τα λεφτά—μα δε συλλογιζότουν τη γεια του ; καταπώς έχουν καταντήσει οι γυναίκες το σήμερο, μπορεί να πάρει μια αστένεια: να, μαντζαφλάρες, λελούδια· και τότες—τους περικαλούσα— τι γίνονταν; ποιος θα τον γιατρέψει δω πέρα ; το σωστό λέου γω ο κακόμοιρος· α όλα κι όλα, εγώ δεν το πίστευα για τον Κωσταμπά τέτοιο πράμα· συκοφαντίες θα ήσαν.
Οι άνθρωποι απόμεναν άναυδοι. Μπρε ποιον Κωσταμπά ; Για τον Κύριο δε λέγανε; Όμως εγώ το χαβά μου. Καθώς τ’ άκουγαν, έβλεπα να χάνουν το χρώμα τους· σίγουρα πως κι αυτοί δεν το πίστευαν για τον Κωσταμπά τέτοιο πράμα· σίγουρα, σίγουρα.
Μάλλον μπορεί κατιτίς άλλο να έτρεχε· νάχε κάποιο λάκκο η φάβα· βέβαια μένα δε μούπεφτε λέξη, αλλά έτσι καταπώς αναμεταξύ μας τα λέγαμε και χωρίς —περικαλούσα— να γίνονταν λόγος· δεν ξέρω, μπορεί και σαν σκύλοι να κόλλαγαν (ο Κωσταμπάς κ’ η Κυρία!) ή ταχτικά να τους τσάκωναν σκαστούς σα σουπιές ! μπορεί όμως όλα αυτά να τα κάναν επίτηδες για να πάρει ο Κύριος την καμαριέρα γυναίκα του και τον Κωσταμπά η Κυρία ! γυρεύεις τι γίνεται; ή μπορεί να μη μπόραε ( γιατί περικαλούσα δεν κάνουν παιδιά; ) κι απ’ την άλλη μεριά νάναι πολύ μανιακή η Κυρία· γιατί ; τους φαινόταν παράξενο ; αυτά είναι πράγματα πολύ λογικά κ’ η επιστήμη τα λέει. Έπειτα τόσοι άντρες δω πέρα —κολήγοι, υπερέτες, σεΐζηδες, μάγεροι, γραμματικός, επιστάτης — πού περικαλώ οικονομιόντουσαν; μήτε για τον ένα δε θάφταναν η καμαριέρα η Κωσταμπίνα η Κυρία κι άλλες πεντέξη ακόμα που μπαινοβγαίναν στον Πύργο και κάνα δυο άλλες γρηές που τους βοσκάγαν τις χήνες τους. Να, για δαύτο βλέπουμε σημεία και τέρατα· γαϊδούρες να γεννάνε πουλάρια με κεφάλι ανθρώπινο, γίδες να γεννάνε κατσίκια μ’ ανθρωπίσα ποδάρια· γυναίκες να γεννάνε κουτάβια· είμαι περίεργος για ’να πράμα: τούτη δω η φοράδα η Στέλα, θα γεννήσει σωστά ; θα γεννήσει;
Κ’ έφευγα· κοίταζα εγώ τη δουλίτσα μου· ας βγάζαν τα μάτια τους· τι θες, τι γυρεύεις έλεγα μέσα μου ξένος άνθρωπος συ, με τις πονηριές των ντόπιων ; τι καλά που έκαμες φίλε μου και εξ αρχής δεν μπερδεύτηκες· τι καλά, γιατί με την αθωότητά σου θα μπλέκωσαν· αυτοί μπορεί νάναι μαθημένοι σ’ αυτά, και δεν τους κάναν εντύπωση· ή να τάχουν όλα μαζί άρτσ - βούρτσι, τις γυναίκες τους, τα ζωντανά τους τις γάτες κι από κοντά να τρώγονται αναμεταξύ τους σα σκύλοι ή μπορεί να στένουν τρικλοποδιές μεταξύ τους και να θέλουν να με μπερδέψουν και μένα... που κακός τους χρόνος και μαύρος.
Γι’ αυτό φυλαγόμουνα· κι όσο πάγαινε αυτό το πράμα εφούσκωνε· τους έβλεπα να γίνουνται όλοι μαζί, ένας σωρός άνω κάτω, σε σημείο, που μήτε ο σκύλος τον αφέντη του να μη γνωρίζει κει μέσα· το ανακατεμένος ο ερχόμενος γίνονταν· ο ένας να μη χωνεύει τον άλλονα· να βγάζουν αναμετάξυ τους τα μάτια· μαλλιά κουβάρια σας λέω· το  μάλλι βράσι να γίνεται απ’ τα συνδέματα, το κοτσομπολιό και το ψέμα· μήτε ο διάολος δε θα τους ξεμπέρδευε αυτούς. Σαν σκύλοι εβρίζονταν· σα λύκοι τρωγόσαν κι όλα αυτά στα μουγκά, στα μυστικά, δίχως άχνα· μάτι κι αφτί μόνο δούλευε κι όλοι ήταν έτοιμοι να γίνουν μπλε μαρέ απ’ το ξύλο· όλοι τους μουλωχτοί και κρυφοδάγκωτοι, με το νερό κάτω απ’ τη ψάθα βαλμένο· Όποιος πάταε μπλουμ και δεν πάτωνε. Έκανες έτσι ν’ ανοίξεις ένα σεντούκι κ’ έβρισκες άξαφνα έναν άνθρωπο μέσα· όποιος θες μπορεί νάταν ο ανηψός σου, ο αδερφός σου, ο άντρας σου, και νάχε κρυφτεί για να σε μαγκώσει στα πράσα.
Περπατούσες ανύποπτος και δέχοσαν άξαφνα μια μαγκουριά στο κεφάλι· πού, ποιος, τι, μήτε ποτέ σου θα μάθαινες· μόνο συ έπεφτες μπρούμουτα με το καύκαλό σου σπασμένο· μπρούμουτα. Κίναγες, να πας βράδυ σπίτι σου κ’ ένιωθες μέσ’ στο σκοτάδι φαντάσματα : ανθρώπους να παραφυλάν και να κρύβουνται, ίσκιους πίσω από ντουβάρια και δέντρα· παραμόνευε ο καθένας τους άλλους κι όλοι μαζί τον καθέναν· π’ ανάθεμά τους γονέους τους σε τι λυκοφωλιά είχα πέσει. Ο Κωσταμπάς υποπτεύονταν τον Κύριο και πέντ’ εξ άλλους ακόμα κ’ είχε κάμει τη γυναίκα του σάπια· κάθε τόσο και της χρονιάς της της έριχνε ενώ εκείνη διαμαρτύρονταν πως αυτός τάχε ψήσει με τη Κυρία και τσ’ άλλες και κυλιόντουσαν όλοι μαζί σε μια κάμαρη. Του επιστάτη ένα βράδυ τούχ’ έρθει άξαφνα μια κοτρώνα στο σβέρκο και πιάστηκ’ η αναπνοή του μια ώρα· υποπτεύονταν λοιπόν πως ο γραμματικός τού την έσκασε, επειδής νόμιζε πως αυτός (ο γραμματικός) έψαχνε στα σκοτεινά την Κυρία, ενώ ο γραμματικός ορκίζονταν πως μήτε που είχε ιδέα, παρά ίσα ίσα αυτός (ο επιστάτης) την έξυνε — καταπώς λένε — στα μπούτια· μπορεί όμως να ορκίζονταν ψέματα και το πλήρωσε, γιατί ένα βράδυ έπεσε κι αυτός μπρος στη καντίνα με τα μούτρα σπασμένα· κάποιος φαίνεται παραφύλαε στο σκοτάδι και τούσκασε δυο μαγκουριές μέσ’ στη μόστρα· τέσσερα δόντια του φύγανε.
Αχ τι κακό που γινόταν· όλοι είχαν μαζέψει τα ζα τους στους σταύλους, όλοι είχαν το μάτι γαρίδα· μήτε γάτα δεν κυκλοφόραε ελεύθερη !
Και ψι ψι μού τα λέγανε. Τι ήξερα γω ; μήτε ν’ ακούσω δεν ήθελα· μόνο αγανάχταγα, έλεγα : πώς ήταν δυνατό μια νέα Κυρία να την ψάχνει ένας γερογραμματικός βδομηντάρης ; ή πώς γίνονταν την Κωσταμπίνα, μια γυναίκα σαραντάρα, ασκημομούρα χωριάτα, να την παντρευόταν ο Κύριος; πώς; πώς; ντροπής και να λέγουνται· να μούλεγαν πως ο μάγερος την κοίταζε αυτή κι όλες τσ’ άλλες καταγραμμή κάθε βράδυ αν τόχαν τ’ αυγό, θάλεγα κ’ εγώ πως μπορεί, μα και δεν εκολάζομαν, ή ότι η Κυρία έκανε κάθε βράδυ ένα μπάνιο στο μέλι κ’ έπειτα έβανε και την καθάριζαν με τις γλώσσες οι δούλοι της, θάλεγα κ’ εγώ πως δεν ξέρω· αμ’ αυτά; αμ’ αυτά; αυτά ήσαν πράγματα άτιμα και μήτε τα σκυλιά δεν τα τρώγαν.
Κι ο καιρός επέρναε· όλοι αυτοί μαλλιοτραβιόντουσαν κ’ εμένα δε μ’ έμελε· την Κυρά δεν την ξανάδα, μήτε τον Κύριο· δηλαδή δεν ξανάχα μαζί τους μια άλλη συνάντηση· ο Κωσταμπάς όσο πάγαινε κ’ έρεβε και γινόταν αμίλητος· φαίνονταν πως κάποιο σαράκι τον έτρωγε· είχε γίνει σπιτίσος κι ο σταύλος πια δεν τον χώραε· είχε το νου του στο σπίτι. Πάλευα κ’ εγώ όλη μέρα μονάχος μου, και μήτε μ’ άκουγε πια· μήτε το φαΐ να μου φέρει δεν πάγαινε· τούπα λοιπόν πως θα τον αναφέρω στον Κύριο· τώρα τελευταία για ψύλλου πήδημα τούλεγα πως θα τον αναφέρω στον Κύριο. Αυτό το «θα τον αναφέρω στον κύριο» τόλεγα μ’ ένα τρόπο δικό μου· μ’ άρεσε να παίζω με το δαχτυλάκι μου την ασφαλιστική του δικλείδα και —παφ πιφ πουφ—ο ατμός να πετάγεται. Επί τέλους αυτός μου απάντησε πως μας έχει και τους δυο μας χεσμένους. Αχ, πώς δεν τον φίλησα; άκουσα τη φωνή κ’ ενόησα· βεβαιώθηκα υπολογίζοντάς του τη ζέχλα· αν ήθελε και γίνονταν άνθρωπος αυτός θα μπορούσε να μ’ έσωνε· μα πού ! όταν τον κακομεταχειρίζομαν αυτός με φοβότανε, καταπίνοντας την κακία του μόνος του· όταν τον περιποιόμουν πάλι αυτός με σκυλόβριζε, λέγοντάς με καλόν ή δείχνοντάς μου αγάπη· ποτές δεν μπόρεσε να με κοπλιμαντάρει και μένα, ενώ εγώ μόνο ζητούσα τις τιμές που μου ανήκαν· ως και στο ξέσπασμά του αυτό δεν μπόρεσε να μου κάμει την εξαίρεση πούπρεπε· είχε πει και τους δυο μας. Μια τέτοια μεγάλη τιμή κι άφηνε τη μισή για τον Κύριο... Να διψάει σένα η αυλή σου κι αυτός να χαρίζει το μισό νερό σ’ έναν Κύριο ! Σαν, από Κύριους, να μην είναι ο κόσμος γιομάτος. Σαν να μην, μπιρ-παρά είναι τα υπεράνω υπονοιών, τα ελευκάνθη εν τη υπηρεσία της πατρίδος και οι τα πρώτα τη κοινωνία φέροντες, χαλέδες. Σας λέω, θάταν καλός να με πει και αξιότιμον !
Δεν ήξερα λοιπόν τι να κάμω· άρχισα να γίνομαι ανήσυχος, νευρικός, ακατάστατος· όσο αιστάνομαν τις προσβολάρες που δέχομαν τόσο στενοχωρούμαν και έσκανα· τόσα και τόσα τους έκαμα και μήτε ένα ξύλο δε μούριξαν· αντίς να ρέβω επάχαινα, άσπριζα αντίς να μαυρίζω· στο τέλος έτσι που πάγαινε, μπορεί και την ψυχούλα μου να έχανα· να μου την διεκδικούσαν οι αγγέλοι...
Έκανα λοιπόν τις προσευχές μου στο διάολο : Αχ διάολέ μου έλεγα, γιατί μ’ απαρνήθηκες ; γιατί μ’ απαράτησες ορφανόν κι απροστάτευτο, μέσ’ σ’ ανθρώπους τόσο καλούς και στητούς που κοντεύουν να με διαφθείρουν και μένα ; εγώ να τους ποτίζω χολή και να με ταΐζουνε μάννα; εγώ να τους σκάβω το λάκκο τους κι αυτοί να μου λένε καλημέρα ; εγώ να τους φουσκώνω στα ψέματα και να με βρίζουνε τίμιο ; Κ’ έκλαιγα. Θα με χάσεις διάολέ μου, του έλεγα, θα με χάσεις και θα με πάρουν οι άγγελοι.
Μα τι κακοτυχιά που στην είχα· όλες τις νύχτες τριγύρναγα γύρω από σπίτια και μάντρες και μήτε μιας μαγκουριάς αξιώθηκα. Ευτυχισμένοι σεις όσοι ξημερωνόσαστε (έλεγα) με τα πλευρά σας σπασμένα. Και σουλατσάριζα κάτ’ απ’ τα παραθύρια του πύργου· στέκομαν εκεί μέσ’ στη νύχτα μυστηριώδικος, αμφίβολος, πράος· αυτό το χτίριο φαίνονταν σαν παραδομένο στις θλίψες του, σαν να περίμενε έτσι ακίνητο τη συντέλεια των καιρών και των τόπων. Έβλεπα ένα φωτισμένο παράθυρο κι άκουγα γλυκές νότες του πιάνου· ήταν τόσο γλυκές, σαν γιασεμιά που ξέρουν μονάχα τους πώς να μαραίνονται. Έλεγα πως θα μελαγχολεί η Κυρία· το σώμα μου έφρισσε· η ζωή μου έριχνε χρυσές λάμψεις στο χάος. Αχ να μούρχονταν άξαφνα μια δικανιά απ’ τον πύργο ! η αίστηση του σπασμένου με κέντριζε, του απωλεσμένου, του άπατου... Μούφερναν φρίκη οι αδυσώπητοι νόμοι της ύλης, έτσι που—στα τυφλά—προχωρούσ’ ο χρόνος, αχ της ζωής μου η ρόδα έτσι που γύριζ’ αμείλιχτα. Λοιπόν έβηχα και κανείς δεν εφαίνονταν. Ένα νταγκ! μόνο χτύπαε το ρολόι του πύργου : μια η ώρα. Ήταν σαν ’να σπαθί που τραβιέται απ’ τη θήκη του απ’ της σιγής το θηκάρι· σαν ’νας λίθος πούπεσ’ άξαφνα μέσ’ στην ιδέα του χρόνου· τι ακριβώς είχε γίνει, δεν ένιωθα· γεννήθηκε κάτι ή πέθανε ; Έλεγα : Αν δεν ύπαρχε ατμόσφαιρα, πώς θάταν των ήχων το πρόσωπο ; δε θάταν ο κόσμος βουβός ; Αν δεν ύπαρχε διάστημα, πού θα πατούσε ο χρόνος;
Η ψυχή μου αντίστατο. Σαν ανώμαλα ρήματα, αιστάνομαν ν’ αλλάζουν ύφος και όψες οι σκέψεις ! Δεν μου ήταν ανεχτή η υπόθεση, πως μέσ’ στο διάστημα μπόραε νάταν φυσικό ένα στοιχείο κι ο χρόνος. Τον ενοούσα σαν άρνηση.
Αυτά σκέφτομαν και έσκανα. Υποψιάζομαν πως ο χρόνος δεν υπάρχει στο χώρο. Έβανα δυο στούμπους τον ένα απ’ τον άλλο σε απόσταση. Κ’ έλεγα : Για να πάω απ’ τον ένα στον άλλον, χρειάζομαι λίγο χρόνο λεπτών. Σύμφωνοι ; Σύμφωνοι. Ύστερα ένωνα απανωτούς τους δυο στούμπους. Πού είναι τώρα ο χρόνος; ρωτιόμουν. Πάει χάθηκε— δεν πια υπάρχει χρόνος. Τι λοιπόν μας τσαμπουνάει ο Αϊστάιν ; Όλο περί «χωροχρόνου» μας λέει,. Όχι, χρόνος δεν υπάρχει διαβεβαίωνα τον —Θωμά— εαυτό μου. Μα αυτός δεν με πίστευε ! Είχε βρει τον καιρό νάναι άπιστος ότι χρόνος δεν υπάρχει : Υπάρχει - υπάρχει, μούκανε, για να με ιδεί νάμαι μπλάβος!
— Βρε καθήκι, του λέω, και μούρχονταν να του βγάλω το μάτι, αν η Γη έδειχνε μόνο τόνα της ημισφαίριο στον ήλιο, αν... μα δε βαρυέσαι... Αυτός επίμενε υπάρχει! Ήταν ο όνος αρνούμενος να δρασκελίσει το ρυάκι. Δεν πάει να τον κοπάναγα στα οπίσθια· δεν πάει να τον τράβαγα απ’ το γκέμι· αυτός είχε στα δυο μπροστινά ξερά του στυλωθεί και δεν προχώραε ούτε ρούπι.
Ώστε μια νύχτα δε βάσταξα· έριξα γοργό βλέμμα στις λεύκες· το παράθυρο ήταν του μεσαίου πατώματος· τα δέντρα είχαν κλαδευτεί προς το μέρος του σε τρόπο που να μην του σφαλνάνε τη θέα· τα κομμένα μπράτσα τους όμως, ακουμπούσαν απάνω του. Σαλτάρισα λοιπόν προς το ύψος καθώς μια φορά στη Σουμάτρα όταν κυνηγούσα μαϊμούδες, και σε λιγάκι ήμουν δυο δυόμισυ μέτρα αλάργα της. Κάθονταν μπρος στο πιάνο της κ’ έβλεπα το προφίλ της να λάμπει· έπαιζε μια σερανάτα του Σούμπερτ: λάιζε φλέχεν μάινε λίιντερ ντούρχ ντι ναχτ τσου ντιρ ιν ντεν στίλλεν χάιν χερνίιντερ... «Τι σου είναι ο έρωτας—μούχε ειπωμένο ο επιστάτης· ξέρεις από τι την αγάπησε ; απ’ τα δάχτυλα· απ’ τα δάχτυλά της τα ωραία. Καθώς το πιάνο της βούιζε, αυτά φτερακάγαν στα κόκκαλα· οι βούλες των κόμπων τους, των νυχιών η στιλπνότη, εκείνο τους το πικάντικο πέταγμα πάνω στα πλήχτρα του πιάνου τον ξετρελλάναν τον Κύριο».
Δρασκέλισα το ζωνάρι του τοίχου και πιάστηκα στην αχτινοσιδεροστιά του παράθυρου Αυτή σιγοτραγουδούσε και τόπαιζε· σ’ αυτό το δύσκολο έργο μου με σιγοντάριζε φίνα· το γλυκοκελαδη-τάκι του πιάνου της με κείνο το μουρμουρητό των χειλιών της, μούδιναν ένα τέμπο στις σκέψεις μου· σαν να μου διηγόσαν τα τρίστρατα— το γύρι γύρι των κόσμων — τα ντίγκι ντιγκ της διάβαιναν. Κ’ εγώ δεν είχα παρά να δρασκελίσω και νάμπω !
... Μόλις με είδε αναστέναξε έκαμε σαν πεταλούδα πιασμένη. Αχ! και μου δείχνει το στήθος της· εκεί την πονούσε ! Αχ, ξανάκαμε κ’ έτρεμε· έλεγες πως μόνο τα αχ της κατοικούσαν στο σώμα της. Το βλέμμα της είχε τη λάμψη της τρέλλας. Είχε στριφογυρίσει το κάθισμα με τις πλάτες στο πιάνο κ’ ήταν έτσι —όπως έφρισσε — σαν ’να όμορφο ζώο στριμωγμένο στην κοίτη του.
— Μα τι διάολο της κάνω, δεν υπάρχουν μπαλντάδες δω μέσα ; Αυτή έχασκε σαν πετρωμένη στη θέση της· ήταν το βλέμμα της χαύνο. Σχεδόν άκουα της συνείδησής της τους χτύπους!
— Δεν ακούς, της ξανακάνω εγώ· χάθκε μια καραμπινιά με λυκόσκαγα; κοιταζόμαστε μόνο· σας λέω, τίποτ’ άλλο...
— Αμποτες της λέω να φώναζες· μα έλα που μ’ έχει απαρνηθεί μένα ο διάολος και με διεκδικούν οι αγγέλοι; νάχα ριχτεί καμιάς δούλας σου, τώρα θάταν ο πύργος στο πόδι και δε σου λέω πολύ, το λιγότερο θα με κάνανε σάπιο· ενώ εδώ πάλι η τύχη μου σκάλωσε, με το να φοβάσαι το σκάνταλο, το κοτσομπολιό, τον αφέντη.
Της έριξα ένα βλέμμα τράγου και τα ρουθούνια μου μίληγαν· βαρβατίλας εβρώμαγα· ήμουν το θειο τραγί! μέεεε.... Δε με βρίζεις τουλάχιστο ; Και μ’ ένα της μύτης μου φύσημα σβένω τη λάμπα. Τότε την έπιασα. Είχε κατιτίς το μοιραίο η σμίξη μας· ένιωθα να σπαράζει το σώμα της κ’ εγώ στάθκα γοργός και χτηνώδης. Πέρασε μέσαθέ της ο πόθος μου σα σφοδρός άνεμος μέσ’ σε θεοσκότεινη νύχτα· μόνο κάτι λυγμοί την ετίναζαν όταν την άφησα —χάμω εκεί πα στο πάτωμα— ήταν βαριά σαν ’να πτώμα...
Κάθουμαι και συχάζω· λέω: δεν είναι τούτη ζωή· αυτοί οι άνθρωποι με βρίζουνε· μ’ έχουνε όπου κλώτσος και μπάτσος· με νομίζουν για κύριο· για του σκοινιού και του παλουκιού με περνάνε· γιατί μπρε ; μυστήριο ! και θυμώνω και σκάνω· νάχω τέτοια προσόντα, να τους φέρνουμαι έξοχα και να με παραξηγούν αιωνίως! ε λοιπόν; ζωή ήταν αυτή ; Μήτε ποΰθε κρατάει η σκούφια μου ξέρουνε και μου μπιστεύτηκαν τ’ άλογα· και τι άλογα! Χάνουν μπρος στο φως τους πράγματα κ’ υποπτεύουνται άλλους. Ένα πρωί ξημερώθηκαν όλοι οι σκύλοι τους ψόφιοι και τ’ αποδώσαν στο διάολο. Έγινε κι αυτός από συνεργάτης μου αντίζηλος ! Αντίς να με συντρέχει με κλέβει μου βουτάει μαέστρικα κάθε τι που μ’ ανήκει: τις τιμές μου, την αξιοπρέπειά μου, τις δόξες μου- «φτου σου διάολε» κάνουνε, οπ!.. εισπράζει αυτός τη φτυσιά τους· «ο διάολος τόκρυψε» λένε κι ας τόχω κλέψει εγώ. Μαλλιά κουβάρια τους έκαμα και λένε : «μας ανακάτεψ’ ο διάολος»!.. Μούχε γίνει κουνούπι· τα θέλει ούλα δικά του· ανοικονόμητος έγινε· «να σε χέσω διάολε» κάνουνε κι ας είμαι γω καταμπρός τους, προτιμάνε αυτόνε και προφτάνει ελόγου του ! Φώτιζα μια μέρα — τ’ άνοιγα τα γκαβά του — έναν κολήγα, ότι ο παραμάγερας μπορεί να τάχε και με τη γρηά του ψημένα, και τι μ’ απάντησε, ξέρετε; ακούστε λοιπόν: «Αχ τσε να με φώταε ο δαίμονας να τους τζακώσω στα πράσσα». Βρε κύρρρριε του κάνω —τι μεγαλύτερη βρισιά να του πω; — βρε κύριε, ποιος σε φώτισε; αυτός ή εγώ ; Αγανάχτησα : άντε κατά διαόλου λοιπόν· άντε με δαύτονε κέρατο κ’ εγώ θα πάω με τσ’ αγγέλους. Τόπα ναι· τόπα για να τ’ ακούσει κι ο άλλος (ο διάολος) και να λάβει τα μέτρα του· ε τι θα το κάναμε δω ! όποιος θα πρωτοβούταε πρώτος ; τέτοιο βιολί γω δεν τόπαιζα· δε μπόραε να ξακλουθάει αυτό το πράμα· να μ’ απαρατάει απροστάτευτο μέσ’ σ’ άγιους ανθρώπους και να μου κλέβει από κοντά τον ιδρώτα μου, να με ληστεύει με τέμπο· α όλα κι όλα, θα τούφευγα. Θάχανα εγώ τη ψυχούλα μου μα κι αυτόν θα τον έσκανα· αν δε κάθονταν καλά, αν δε σύχαζε, τότε μα την αχαριστία μου δε θα του χάριζα κάστανα· μα την αχαριστία μου δε θα του χάριζα τότε· θα του την έφερνα εξάρες—να τόξερε·θα τους έκανα όλους να πουν «δόξα σοι ο θεός, επί τέλους έσκασ’ ο διάολος». Λοιπόν τόχα δίπορτο.
Απάνω σ’ αυτά μας γεννάει κ’ η Στέλα· μας έκαμε ένα πουλαράκι υπέροχο, ένα πλασματάκι παιχνιδιάρικο, σβέλτο. Όλο σκεδόν το προσωπικό του πύργου έρχονταν ένας ένας και τόβλεπε και μόνο που δε φαινόταν ο κύριος. Μπρε μπρε έκανα γω, ίδιο κι απαράλαχτο νάναι; τίποτα να μην τόχει αφήσει το άτιμο; τι μάτι τι φρύδι, τι στόμα! ως και τα δοντάκια του αντίσκαστα ήσαν. Με ποιανού ; με ρώτησε κάποιος: Ε, τώρα να τα λέμε; τ’ απάντησα και πήρα ένα ύφος μουρλό· άρχισα και κάτι κορακίστικα πούξερα: τιριρόμ, τσιλιμπίρ... Έτσι και το νερό τούτο μπήκε στ αυλάκι· άρχισαν οι ρετσινιές στα μουγγά· όπου τους έπαιρνε. Στην αρχή μουρμουρίζονταν τα ονόματα του Κωσταμπά, του επιστάτη, του μάγερα· έπειτα άκουσα τα ονόματα του γραμματικού και του Κύριου- για τούτον τελευταίο είχανε και μια πρόχερη απόδειξη : ότι δεν είχε πάει καθόλου για να τόβλεπε. Στα κάτω χωριά του κάμπου κυκλοφόραε η είδηση ότι στον πύργο του Μάλωση είχε γεννηθεί ένα τέρας.
Τελευταίος φαίνεται πως πήρε χαμπάρι κι ο Κύριος· τον βλέπω ένα βράδυ και μούρχεται· φαίνονταν αλαφιασμένος κι ανήσυχος· είχε το δίχως άλλο τη μύγα.
— Δε μου λες, λέει, ώστε γέννησ’ η Στέλα;
— Βουί μεσιέ, τ’ απαντάω ξερά. Χαχά έτσι είπα ; μεσιέ ; Δεν εννοούσα περίφημα· χέλι—η διανόησή μου θεότυφλο—ψαχουλούσε στο σκότος.
Μου έριξ’ ένα βλέμμα αμφίβολο· έβγαλε και το γιαλί απ’ το μάτι: Άκουσε δω παιδί μου, μου λέει κ’ ήταν μακρόθυμος, άμα θα πάω στη Γαλλία θα σε πάρω μαζί δραγουμάνο μου· τώρα πες μου σε παρακαλώ Ελληνικά, τι λένε ; τι γίνεται; γέννησε λέει ένα τέρας;
Αχ ποιος σας τόπε αυτό Κύριε; αχ τ’ είν’ αυτά που μου λέτε ; τέεεερας ; τέεεερας ; δεν λέτε έναν άγγελο Κύριε ; δεν λέτε ένα γαλανομάτη σκερτσόζο ; ένα αριστοκράτη εξ αίματος ; τι τέρας ; είναι ίδιο κι απαράλαχτο Κύριε· τσινιάρικο, ερωτικό, ζουμπουρλούδικο· σου λέω αφεντικάκι μου αντίσκαστο· τι φρύδι, τι μάτι, τι στόμα- αχ πώς μοιάζει!...
Τον έβλεπα πούτρεμε. Το λοιπόν δε θα νόγαγε ;
... Μοιάααζει!... Ποιανού; Μου λέει κι ο θυμός τον εχόρευε. Αιστάνομαν άβυσσο· κρύωνα· ένα ζαγάρι τουρτούριζε μέσα μου... Ως πότε λοιπόν θα παιδεύομαν;
... Ε τώρα να τα λέμε ; του κάνω και πήρα ένα ύφος μουρλό. Αχ πώς ενοούσα ! Εφωτίζομαν, έφρισσα. Άρχισα και κάτι κορακίστικα πούξερα : τιριρόμ, τσιλιμπίρρ... Το κορμί μου, το κορμί μου πουπούλιζε από τρομώδικους πόθους... Έλεγα πως θα γινόταν άνθρωπος! Ως τα μύχια της ψυχής μου ριγούσα. Τραβάω ένα μπαλτά απ’ τη πρόκα του· λέω να ένας μπαλτάς ! Αχ πώς κόβει!... και τον αφήνω στα πόδια του. Πώς; Η φωνή μου επάλλονταν, λιποθυμούσε από μαύρο οίστρο η ψυχή μου...
Αυτός με κοίταζε άναυδος. Έβλεπε μια τον μπαλτά και μια μένα. Τα μάτια του, άφιναν κάτι λάμψεις χρυσές κ’ εγώ ανάσαινα με πνοή τρομαλαία. Ένιωθα λιποθυμιές να με τρέχουνε· κάποιες σκοτεινές προαπόλαυσες να χύνονται—κύμα πικρό — στη καρδιά μου. Αχ λοιπόν τι περίμενε ;
— Να με πάρει ο διάολος — τον ακούω να λέει — αν καταλαβαίνω τι γυρεύεις απόψε.
Αχ τι έλεγε ; Να τον πάρει; Τι γύυυρευα ! λύγισα. Γιόμισε η ψυχή μου αθυμία. Το παιχνίδι το έχανε και πρόσφερνε και τον εαυτό του αντίς μένα. Αυτός προτιμούσε το διάολο, κι ο διάολος αυτόνε. Κ’ εγώ ; Ω εγώ πάλι σώτος. Ας έκοβε ο μπαλτάς όσο ήθελε, ας έστιλβε— η φλογισμένη κοψά του... Λοιπόν; λοιπόν; Μα τι έφταιγε; η κλίση της γης επί τον άξονα ; του Αϊστάιν ο χωρόχρονος ; Εκείνη η έλλειψη ατμοσφαίρας τι γίνονταν ;
Τότες υψώθηκα. Τίναξα το κορμί μου ολόρθο και πήρα τη μεγάλη απόφαση. Έτσι ε ; Αχάριστο πλάσμα ! Ήμουν ωχρός. Τα χέρια μου, τα χέρια μου ήσαν χλωμά σαν το θειάφι.
— Άκουσε Κύριε, του λέω γλυκά, εγώ είμαι ένας τίμιος άνθρωπος. Το «τίμιος» τόπα μ’ ένα στόμφο υπέροχο και καμώθηκα αμέσως.
— Χμ... αμφιβάλλω μου κάνει.
— Μην αμφιβάλλεις καθόλου το πουλάρι μοιάζει του Γαλαξία σας Κύριε· τι, δεν έπρεπε λοιπόν να του μοιάζει ; έπειτα σας ζητάω συγχώρεση γιατί η Κυρία μ’ αδίκησε, με παρεξήγησε τζάμπα ! Είχα κόψιμο αβάσταχτο, — κάτι σουβλιές στο στομάχι. Πονούσα φριχτά τη στιγμή που με κοίταζε· έτσι η Κυρία ενόμισε πως εγώ την περίπαιζα· δεν ορκίζομαι Κύριε γιατί το θεωρώ αμαρτία ( α ! α ! έκανα μέσα μου κι ευχαριστιόμουνα κιόλας) όμως σας βεβαιώνω ότι τζάμπα μου κακόχει η ευγενεία της· δεν ειμ’ αχάριστος γω (ααα!) κ’ ευγνωμονάω τους αφέντες μου γιατί μου δόσαν ψωμάκι· τη χιλιοπαρακάλεσα κλαίοντας να μη σας τόκανε λόγο και με σχολνάζατε Κύριε, μα η Κυρία σας τόπε.
Καθώς μιλούσα με τίναζε κάπου κάπου ένας λόξυγκας. Ήσαν κάτι λυγμοί (που αιωρίζονταν) της απωλεσμένης χαράς μου. Της ομιχλώδικης εκείνης λαχτάρας να πέθαινα, κάτι λυπητερά απομεινάδια. Αχ ναι, πικρά πουλιά μαύρων τόπων θα ζούσα!
Τώρα, είχατε πει κάποτε να μου κανονίστε μιστό· αν κ’ εγώ ο ανάξιος τίποτα δεν προσφέρνω στον Κύριο, παρά μόνο τρώω το ψωμί του χαράμι, όμως αν επιμένει η ευγενεία σας παρακαλάω ένα πράμα: από την ημερομηνία που θα θέλετε, να προσθέστε το δικό μου μιστό στο μιστό του συντρόφου μου· κάμετέ το σαν αύξηση ή αν προτιμάτε σα δώρο, γιατί εμένα δε μου χρειάζεται τίποτα κύριε, ενώ ο καϋμένος ο Κωσταμπάς έχει παιδιά και γυναίκα· μήτε θέλω να του κάμετε λόγο από τούτο.
Κ’ ένα άλλο ακόμα· παρακαλώ να με πέρνετε εις το έξης για τον πιστότερο (άαα!) δούλο σας και δε βάσταξα να μην του φιλήσω τα πόδια, δε βάσταξα.
Έφυγε λοιπόν, σαστισμένος απορημένος, αμφίροπος.
 Εκείνη τη νύχτα κοιμήθηκα ήσυχα· ήμουν μπρος στα πράγματα αθώος· μούφερνε ρίγη η τρυφερότητά μου, η αμαλαξιά μου, η αβρότη μου· ξόρκιζα με τον απήγανο, και σταύρωνα με το αλάτι· έλεγα: «εξορκίζω σε τον αρχέκακον της βλασφημίας, τον αρχηγόν της ανταρσίας και αυτουργόν της πονηρίας» και λιβάνιζα· «εξορκίζω σε τον εκριφθέντα εκ της άνω φωτοφορίας και σκότει βυθού κατενεχθέντα διά την έπαρσιν» κ’ έφτυνα· «ορκίζω σε πνεύμα ακάθαρτον κατά θεού Σαβαώθ και πάσης στρατιάς αγγέλων θεού, Αδωναΐ, Ελωί, έξελθε και αποχώρησον από του σταύλου μας τούτου» και τράβαγα τη μύξα μου απάνω του· «φοβήθητι, φύγε, δραπέτευσον, αναχώρησον, δαιμόνιου ακάθαρτον και εναγές, καταχθόνιον, βύθιον, απατηλόν, άμορφον» και γύριζα και τον έκλανα.
Έπειτα έκανα κάτι βόλτες στο σταύλο· σήκωνα του ύψους τα χέρια μου, αναποδογύριζα τα μάτια μου σ’ έκσταση... ο Θεός, έκανα ο Άγιος Συμεών, ο προφητάναξ  Ηλίας.
Και σε λιγάκι εστέκομαν : Ωω ! η αλήθεια, έλεγα, η ευγνωμοσύνη, η αγάπη. Ωω ! η τιμιότη, η αλληλεγγύη, η εγκράτεια· ματς μουτς έκανα και γλυκοφιλούσα αγγέλους· όρσε και συ γαμπρέ κουφέτα, απόλεγα και τούστελνα τα φάσκελά μου απ’ το σβέρκο... Η μύτ’ς στον κώλο μ’. (Ααα!.. Με τα κρεμυδάκια γω θα σου τον έκανα !) Το πρωί ήρθε ο Κωσταμπάς και μου λέει μια ξερή καλημέρα. Καλημέρα σας κύριε· τ’ απαντάω γλυκά. Ήταν η ευγένειά μου κινέζικη. Η άνθρωπος γύρισε και με κοίταξε ύποπτα κ’ εγώ επροσβάλθηκα· τι με περνούσε λοιπόν ; για κανένα αγενή ή τραμπούκο ; είχα μια ευαισθησία μιμόζικη. Όμως ο θυμός απαγορεύονταν «μακάριοι οι πράοι ότι αυτοί υιοί θεού κληθήσονται», σκέφτηκα κ’ έκαμα ευτύς το σταυρό μου.
— Ξέρεις σύντροφε του λέω, μένα ο καπνός μού περσεύει, αν θέλεις σου δίνω καμιά οκά από δαύτον. Τον είδα να κουμπώνεται ο άνθρωπος: ευχαριστώ η καλωσύνη σου σύντροφε μου κάνει, δεν έχω σκοπό να μου πάρεις για λίγο καπνό το σακάκι !
Αχ τι ντροπή ! αδερφέ μου ! του κάνω, αδερφέ μου ! και δάκρυσα· πώς σου πέρασε αυτή η άδικη ιδέα; Με δίχως λεφτά· εγώ στον χαρίζω κι αυτόν κι όσον θέλεις· και τράβηξα μισή μπάλα απ’ τη κάμαρη : να, του κάνω δικός σου. Η λαχτάρα του κορόιδου με τράβαε· έλεγα : δε μου ζητάει το βρακί ; Ο άνθρωπος έμεινε· δεν ήθελε να πιστέψει στο φως του. — Καλά μου λέει, και δεν τον πουλάς;
—Όχι είναι ααπό το περίσευμα της καρδίας μου» του κάνω.
...Σ’ ευχαριστώ μου λέει κύριε...
...Κύυυυριε ; Κύυυυριε ; μέειπε λοιπόν Κύριο; Ένας είναι Κύριος του απάντησα συγκινημένος και τούδειξα τον ουρανό με το δάχτυλο : «Εις άγιος άγιος Κύριος Σαβαώθ, πλήρης ο ουρανός και η γη της δόξης Του».
Έπειτα κοίταγα χάμου και ρώταγα : τ’ είν’ ο ήλιος; στρογγυλός ή τετράγωνος ; Στρογγυλός έλεγα και δεν απαντούσα τετράγωνος, κ’ έπειτα ν’ αμφιβάλω μονάχος. Ήθελα να είμαι πολύ βέβαιος.
Όταν ήτανε μέρα, έλεγα : μέρα είναι, και δεν άναβα σπίρτο να ιδώ κι ας έκοβε το σβέρκο του ο άλλος (ο διάολος). Μισούσα την αμφιβολία, το ψέμα ! «η πίστις μου, σέσωκέ με» λογάριαζα...
Και την Κυριακή ήρθε ο παπάς απ’ τη Ζάμπλιανη και λειτούργησε στο παρεκκλήσι του πύργου. Μόλις τον είδα έτρεξα σε προϋπάντησή του χαρούμενος, κουνώντας και την ουρά μου απ’ αγάπη.
Στη λειτουργία είμαστε όλοι κ’ εγώ. Κ’ η Κυρία κι ο Κύριος. Μια κατανυχτική σιωπή μας ετύλιγε σούμπιτους, όντας με τα μάτια στη γη και την ψυχή βαρυμένη.
Η Κυρία ήταν αχνή με το πρόσωπο ανάερο σαν πρωτόβγαλτο και τρυφερό φυλαράκι. Φαίνονταν σαν να σηκώθηκε απ’ αρρώστια. Μ’ όλα ταύτα ήταν γλυκιά και ωραία, κ’ ενοούσες καλά πως μέσ’ στο σώμα της, η ψυχή της ριγούσε. Την ένιωθα να με κοιτάζει με μια βαθύτατη απέχθεια.
Γιατί τάχα ; μην είχε κυνηγήσει κι αυτή στη Σουμάτρα μαϊμούδες ; Μου φαίνονταν πως ο λεπτοδείχτης κινιότανε. ΜΗΔΕΝ ΧΡΟΝΟΣ ή ΧΩΡΟΣ ; Εγώ όμως την προσφωνούσα νοερά, σαν να μη μίλαγα από τούτου του κόσμου: «Εκολλήθη τω εδάφει η ψυχή μου· ζήσομαι κατά το λόγιόν σου· τας οδούς σου εξήγγειλα και επήκουσάς μου» μουρμούριζα κ’ έκανα απ’ όλους τους πιο μεγάλους σταυρούς. Στο άκουσμα κάθε άγιου ονόματος προσκυνούσα έως χάμου στο έδαφος κι όταν ο παπάς άρχισε να ψέλνει το «άλαλα τα χείλη των ασεβών, των μη υμνούντων το όνομά σου το άγιον» εγώ δάγκωσα το μανίκι μου κι αγαναχτισμένος εφώναξα : τους κεραταδέεεεεες ! Έπειτα ευχαριστιόμουν πολύ : Αααα ! έκανα μέσα μου καλά στον μπαλούκωσα· έκανα κάτι τσιριμόνιες έξτρα.
Είπα και τον Απόστολο· βέλαξα μ’ ένα τέμπο περίγλυκο την «προς Κορινθίους επιστολήν Πάαααααύλου το Ανάααααγνωσμα» και καθώς εγώ αναλιγωνόμουν στις γλύκες μου, ο παπάς μού απάντησε μ’ ένα μπιχλιμπίδικο : Πρόοοοσχωμεν ! Σεβντάς και μαντζόρε...
Ήξερα καλά πως έτσι τον ελυωνα· αυτό το κομάτι μου άρεσε· ήταν μεγαλείο να με βλέπει θεοσεβούμενο, τρισμακάριο, άμωμο, σε σχέσεις αγιακές με εκκλησιές και αγγέλους· φαντάζομαν πόση θα τούκανα εντύπωση, με το να μην του δίνω σημασία καθόλου· να έχω με «κυρίους» να κάμνω και να ευλογώ «τον πλησίον μου» ! να προσφέρνεται η ψυχή μου στον Κύριο όλη νάζι και σκέρτσο.
Α— με τα κρεμυδάκια στον έφιαχνα. Τώρα θα συλλογίζονταν τι έχασε και θα χτυπούσε το ξεροκέφαλο του στον τοίχο· αυτός θα μασούσε τα νύχια του κ’ εγώ έτριβα απ’ τη χαρά μου τα χέρια : Αμήν έλεγα σε κάθε γρυλισμό του παπά· αλληλούια, άσωμεν!.. Αχ τι τσακίσματα πούκανα ! τι κωλοκουνιστά τσαλιμάκια !.. Τον γαργαλούσα, τον κάψωνα !
Και όταν μετά την απόλυση συνάντησα στο προαύλι ένα γύφτο με μόνο το σώβρακο, έβγαλα το παντελόνι μου αμέσως· πάρε αδερφέ μου του λέω, ο Κύριος ημών Ιησούς Χριστός είπε: «ο έχων δύο χιτώνας δότω τον έτερον τω μη έχοντι», κ’ εγώ έχω κι άλλο· κ’ ήταν η φωνή μου ψιλούτσικη· αχ γιατί;
Έτσι και κίνησα για το σταύλο με μόνο το σώβρακο. Το προσωπικό από πίσω μου, μ’ άρχισαν με λεμονιές και σφυρίγματα ενώ εγώ απάγγελνα το «μακάριοι οι δεδιωγμένοι ένεκεν δικαιοσύνης, ότι αυτών εστίν η βασιλεία των ουρανών». Όμως ο αφέντης μπροστά στη Κυρία τούς φώναξε γύρω του και τους έκαμε πικρές παρατήρησες «φαίνεται πως είναι ένας άγιος άνθρωπος» μούπαν, πως τους είπε στο τέλος.
Άγιος....! να λοιπόν που έκρουα του παραδείσου την πόρτα. Η μακαριότη με άγγιζε· δόξα και τιμή μου ανήκε· δεν είχα πια παρά να πρεσβεύω στον Κύριο για τη σωτηρία του κόσμου ! Καλά στον παλούκωσα.
Κ’ ήμουν όλος κουνηματάκι και σκέρτσο.
Και ξανάρχισα να καπνίζω απ’ τον καπνό τον κλεμένο. Τα παφ πουφ μου πούμπωναν τους χώρους κι αποστράβωναν τα άλογα. Μούχε γίνει ο καπνός η αναπνοή μου η δεύτερη και το τσιγάρο το έκτο δάχτυλο τ’ αριστερού μου χεριού —γιατί με το δεξί μόνο ευλόγαγα.
Ώστε έτσι περνούσαν οι μέρες μου, «εν προσευχή και νηστεία». Ο πύργος ησύχασε κι άρχισαν ξανά να καλημεριώντε οι άνθρωποι· δεν πεταγόσαν στον ύπνο τους, δεν έβλεπαν πια μέσ’ στη νύχτα φαντάσματα. Ο Κύριος κ’ η Κυρία τα φιάξανε, κ’ ίσα που δε φιλιόσαν μπροστά μας· ο διάολος έσκασε κ’ η Κυρία εφούσκωσε· οστά, ήγουν κόκαλα, είχε γιομίσει η κοιλιά της- λάιζε φλέχεν μάινε λίιντερ;... Βέβαια· είχε γκαστρωθεί η καϋμένη. Κάτι μου μου μου και ψιψί στην αρχή αλλά περάσαν και διάβηκαν σαν πουλιά ξένων τόπων: «ευλογημένος ο καρπός της κοιλίας της». Φαίνεται πως δεν είχαν πάει χαμένα στη Βιέννη τα έξοδα ! τι σούναι τέλος πάντων η Ευρώπη ! Ο πύργος αγάλλονταν, ο κάμπος εγέλα· χαίρονταν λοιπόν κι ο αφέντης μας και βρήκε ο Κωσταμπάς την  πετσέτα.
— Μυστήριο πράμα μου λέει μια μέρα, θυμάσαι τη μπόλια μου πούχασα ; να εκείνη με τα γαλάζια ζωνάρια; μάλιστα τέκνον μου του λέω εγώ —κ’ ήταν πάλι η φωνή μου ψιλούτσικη—very good το θυμάμαι.
— Ε λοιπόν, βρέθηκε σήμερα το πρωί μπρος στη πόρτα μου. Δε μίλησα, μόνο ύψωσα το δεξί μου κ’ ευλόησα: η ευλογία του Κυρίου είη επί σε και επί πάντας ημάς.
— Αμήν, μου κάνει αυτός κ’ εγώ ήμουν σύμφωνος. Η Κυρία, κάποιο αξιοτιμάκιον θα τους γεννούσε σε λίγο.
Τώρα πια είχε τελειώσει το έργο μου· δεν είχα παρά ν’ αποχαιρετήσω τον Κύριο· τράβηξα λοιπόν στο γραφείο· περνώντας απ’ την καντίνα σταμάτησα: δόσε μου 4 δραχμές τσιγαρόχαρτο λέω στον άνθρωπο και του δίνω δυο δίφραγκα· ήσαν και τα δυο ασημένια : Με το συμπάθειο μου κάνει ο άνθρωπος, τούτο το ένα μου φαίνεται κίβδηλο. Κίιιβδηλο; λέω εγώ απορημένος και το ξετάζω καλύτερα· πραγματικώς· ήταν κίβδηλο· οπ πήγε στο διακονιάρη ο νους μου : μπρε τον παλιάααανθρωπο! Χάρις και στων δυο (=αμφοτέρων μας) στερράν αγαθότητα, εκάτερός μας, την είχε ωραία σκάσει στον άλλονα.
Στο γραφείο δε μπόραγα να τον καταφέρω τον Κύριο· δεν ήθελε με κανένα τρόπο να φύγω. Όμως  εγώ δεν εδέχομαν : είναι, ανάγκη του λέω να πάω να κάμω εγχείρηση.
Εγχείρηση; μου λέει, τι εγχείρηση ;
Γιατί ρώταε; Μην ήρθε απ’ το Τέξας της Αμερίκας;
Αναγκάστηκα λοιπόν να του ξομολογηθώ τα καθέκαστα : να, ήμουν αρρεβωνιασμένος με μια κοπέλλα π’ αγάπαγα και είμαστε τρελλά ερωτευμένοι κ’ οι δυο μας· εγώ όμως έχοντας ένα σφάλμα στα γενετήσια μου όργανα, δεν μπόραγα να κάμω το γάμο ! η ψυχή μου τόξερε του καϋμένου πως καίγομαν κ’ έκλαιγα· έσταζαν κόμπους κόμπους τα μάτια μου... πώς να την παντρευτώ αφεντικάκι μου τούλεγα, πώς να την παντρευτώ και να μη την χαρώ για γυναίκα ; κι αυτή πώς θα μου το σχώρναε ένα τέτοιο ελάττωμα ; Να την άφηνα στις κάψες;
Αχ ! πώς δε με φίλησε !! Καθώς του παρίστανα τον έβλεπα να λάμπει σαν άστρο. «Τι στίχοι! Τι στίχοι!» μουρμούριζε· γιατί τάχα! Ήταν που η αρετή μου τον σκλάβωνε ή μην είχε βελάξει κι αυτός σαν τραγί ; Έτσι η αλλιώς, ήμουν εγώ «ο αμνός του Θεού ο αίρων τας αμαρτίας του κόσμου»·«έχωμεν προς τον Κύριον»· αυτός «ο ετάζων νεφρούς και καρδίας» ας μας συχώραε δυο πράγματα : τη χαρά τη δική του και το δικό μου το ψέμα.
Μούβαλε ένα ποσό μέσ’ στη τσέπη μου, μούσφιξε συγκινημένος το χέρι. Μακαρία η οδός ην πορεύσω...
Στην οξώπορτα έβγαλα την οκαρίνα απ’ την τσέπη κι, άρχισα να σφυράω ένα τραγούδι· έφευγα ! Οι υπερέτες, οι κολήγοι, ο μάγερας, — όλες οι ψυχές τούτ’ του τόπου, — με κατευοδώναν περίλυποι.
Ο Κωσταμπάς έβγαλε τον Γαλαξία απ’ το σταύλο· το πουλαράκι εσκίρταε σα χελιδόνι κατόπι μου, κι απ’ αψηλά εκεί — απόνα παρεθυράκι του πύργου — μ’ αγναντεύαν τα μάτια της. Αχ ναι χωριζόμαστε ! Γεννήθηκε κάτι ή πέθανε ; Σφύριζα και κάμπος εβούιζε. Σκάλες σκάλες ανεβοκατεβαίναν τα μπάσα μου. Οι σιδεροδρομικές γραμμές, οι δημόσιοι δρόμοι, τα τούνελ, λες περνούσαν και διάβαιναν. Ο κόσμος αργά. Τα πράγματα αφημένα στο πάει τους. Να δημιουργούνται οι ορίζοντες, να γεννιέται ο χρόνος —μούλος— κ’ οι τόποι· οι τόποι, οι εποχές να πηγαίνουνε.
Χαλκίδα

ΤΟ ΠΡΑΜΑ
Sunt lacrimae rerum
et mentem mortalia tangent
ΒΙΡΓΙΛΙΟΣ (Αινειάδα, I, 462)
Ως φαίνεται, θα πήγε να τον αντικόψει, γιατί εκείνος:
- Σκάσε, μωρή !... Όξω είπα !
Μα κι ο Μπάμπης το Καριπάκι κατάλαβε κι αυτός το φταίξιμό του και τα μάζωξε.
Α !... Όλα κι όλα! Σα μιλάει ο Νότης στις γυναίκες, ας κοιτάζει ο καθένας τη δουλειά του. Κοντός ψαλμός αλληλούια!
Εδώ βλέπεις πρόκειται περί συμφέρο. Η φιλία φιλία λέει ένας λόγος, και το νιτερέσο νιτερέσο. Με το τίποτα, οι σκρόφες σηκώνουνε κεφάλι: Γιατί βέβαια, ίσαμε το σήμερο τη μέρα οποιανής της βαστούσε ας έκανε να πει κουβέντα. Όμως ακούσανε κανένα να της παίρνει τα πάρτια;... Άιντε άιντε!...
...Κι ύστερα πέταξε πάει!... Χαιρέτα μου τον πλάτανο.
Όχι δηλαδής περί κακία, μα το σωστό, το δίκαιο, εκείνο που είναι: Στων αντράδων τις δουλειές δεν ανακατεύουνται, δεν πρέπει ν’ ανακατεύουνται τα θηλυκά, αυτό είναι το ίσιο.
- Και... ξέρει τι κουβεντιάζει ο Νότης. Γέρασε που λέει κι ο λόγος, μες στα καλά σπίτια... γι’ αυτό κι όταν κάνει κουμάντο, άκουε και μη μιλάς, το καλό που σου θέλω. Κάνε το κορόιδο κι έννοια σου. Εδώ βλέπεις, είν’ εμπόριο στη μέση... Το καλό σπίτι θέλει κυβέρνηση, κι όχι έτσι... σαχλαμπούχλες.
- Να, βλέπεις, η Φεφρονία, ας πούμε που άνοιξε έξι σπίτια ίσαμε σήμερα, μάλιστα έξι. Ναι, ναι, η Φεφρονία.
- Ποιο είναι το χαΐρι της περικαλώ ;
Ορίστε;...
Και βέβαια !... Σωστός ο λόγος, πως δεν είναι φταίξιμο της Φεφρονίας αν βουλιάξανε έτσι και ρημάξανε απανωτά και τα έξι, που τα ’βλεπες και τα χαιρόσουνα, με πράμα κιόλας σαν το κρύο νερό... πρώτο πράμα, αθέρας, σαν της μάνας σου το γάλα, αδερφέ μου, σωστό καϊμάκι. Ανάθεμα της περίστασης, πες!... Καλά ματάκια μου, σωστός ο λόγος σου· δε λέω δηλαδή, αλλά μα το Θεό που λατρεύεις, άντρα θα μου πεις εκείνον το Μιστόκλη τον Γκαβέση; Είν’ αυτοί μωρέ άνθρωποι για κουμάντο;...
Το καλό σπίτι θέλει κυβέρνηση ! Αυτό ξέρω, αυτό λέω.
Έτσι και το καλό πράμα θέλει τον πραματευτή του.
- Ε, λοιπόν. Δεν είναι για τον καθένα το εμπόριο. Αλίμονο τώρα δηλαδή, εδώ που τα λέμε, αλίμονο αν άφηνε ο Νότης την Ευανθάρα, να κάνει λέει του κεφαλιού της.
- Ακόμα δώ είσαι ρε μύξα!... Χάσου, μωρή!... Χάσου είπα !...
Κι ύστερα Χριστοί, Παναγιές, πεθαμένα.
- Η Αντρονίκη -τώρα, ψεύτικο ήτανε, αληθινό ήτανε τ’ όνομά της;... θα σε γελάσω- μια φορά, έτσι τηνε λέγανε- η Αντρονίκη... μμ !... σκουπιδόχορτο.
Βγαίνοντας να πάει στη σάλα βρόντησε την πόρτα.
Ώστε... έτσι., ε;  Έλα δω μωρή !... Εδώ είπα !
-Βρε την άτιμη! Ας τα βλέπει το Καριπάκι που πήγε να πάρει το μέρος της.
Εδώ είπα!
Μωρέ όποιος δεν είδε κείνην τη μέρα το μούτρο του Νότη, τίποτα δεν είδε, μα το σταυρό. Όντας ξεπρόβαλε ο μαύρος πίσω απ’ την πόρτα, ε, ρε ! ποιος είδε το Θεό και δεν τόνε φοβήθηκε !
Πάντα βαθουλά, πετσί και κόκαλο ήτανε τα μάγουλά του απ’ το χασίσι, ο σκυλάραπας, ο βλογιοκομμένος. Και τα μάτια του σα γούβες και μέσα αίμα, απ’ το πιοτό﮲ μα άλλο να το λέει κανείς κι άλλο να τον έβλεπες. Πόσ’ παράδες κάνουν τ’ αγρίμια στο λόγγο· μόνο τόσο σου λέω... Όμως και του στραβού το δίκιο ! Γιατί το άδικον ουκ ευλογείται! Ψέματα; Ήτανε να μη σκάσει και να μην κρεπάρει κανείς ; Ήτανε να μη δαγκώνεις τα χείλια σου απ’ το κακό σου;... Κι είχε δυο χειλάκια, να, όσα δα, σα μελανά στενά σιρίτια. Να σου βροντάει λέει την πόρτα ματάκια μου, στα μούτρα ! Μα ήτανε να μην τηνε ξεσκίσεις σα σαρδέλα;
Σώσον Κύριε ! Εκείνα τα σμιχτά τα φρύδια τα ξεσηκωμένα. Και πού να βγάλει φωνή! Αφού έτρεμε σαν το ψάρι. Καταλαβαίνεις βέβαια το θυμό που έβραζε μες στα μαλλιαρά τα στήθια του ξερακιανού, του στενοθώρακα εκείνου άντρα. Γιατί ήτανε και στενόκαρδος ο Νότης, αψύς, μπαρούτι μονάχο... Ακούς εκεί, λέει! Εδώ, να μη σηκώνεις κουβέντα από άντρα, και να σου σηκώνει κεφάλι, να σου κοντραστάρει, ποιος; Ένα ξόανο! Μια παλιοσκρόφα!
- Το σταυρ... το... το σταυρό σου!
Κι έτσι έτρεμε που χάλασε η χωρίστρα του, τα κατσαρά μαλλιά, που γυαλίζαν απ’ το τριανταφυλλόλαδο. Ένα τσουλούφι έπεσε στο κούτελο και δεν άφησε να στάξουν οι κόμποι ο ίδρος.
Πού να τρυπώσει η Αντρονίκη!
Είπεν η Ρόζα:
- Καλά να πάθει!  Απ’ το ξερό της...
Η Ρόζα ξαπλωμένη ανάσκελα στο μιντέρι της σάλας ανασήκωσε λίγο το λαιμό της, να δει τι τρέχει.
Τα ξανθά απ’ το οξυζενέ μαλλιά της -προς τη ρίζα ήτανε λίγο καστανά- κομμένα πόλκα, πήγαν κι ήρθαν γύρω στ’ αυτιά της. Ύστερα ξύστηκε, ξανάπεσε πάλι, κι έβαλε το ’να γόνατο πάνω στ’ άλλο. Χίλιες φορές καλύτερα να βλέπει, μπαίνοντας ο μουστερής τις γάμπες, παρά να τον παρακαλάς με λόγια.
Φούμαρε, περίμενε, ήταν ακόμα νωρίς.
- Ποιος της φταίει;... Απ’ το ξερό της...
Είναι ν’ ανακατεύεται τώρα στις δουλείες των αντράδων;
Πού ακούστηκε αυτό; Γιατί λέει καταδέχθηκε δυο νύχτες τώρα, απανωτά, να πλαγιάσει μαζί της ο Νότης, το κομπόδεσε κιόλας, και σου κάνει τη μαμά!
Ακούς πράματα ;... Μούρη μου !... Αν ήτανε κακομοίρα μου να γίνουνται έτσι, άιντε, άιντε, οι μαμάδες ;... όλες μαμάδες θα ’μασταν. Κι ύστερα ποιος θα δούλευε ; Όχι , πες μου σε παρακαλώ, ποιος; Για να λέει κάνεις και την αλήθεια, ο Νότης το παιδί όχι δηλαδή πως θέλησε να κάνει απιστίες στη μαμά, στην Ευανθάρα, μα να, έτσι αδερφέ, ... κι εδώ που τα λέμε, ορίζει ή δεν ορίζει το πράμα του ; Είναι νοικοκύρης στις γυναίκες του ή δεν είναι; Ε, το λοιπόν, αφού ορίζει ο Νότης, νοικοκύρης είναι να κάνει το γούστο του.
Το σωστό δηλαδή, το δίκαιο, εκείνο που είναι.
Είχε ανάγκη τώρα ο Νότης να προσπέσει; Αυτό μας έλειπε δα. Εδώ, κοτζάμου Ευανθάρα και δε μίλησε﮲ γιατί μήπως κι αυτή, νοικοκυρά γυναίκα, μήπως δεν το καταλάβαινε πως αν έκανε πότε πότε ο Νότης το γούστο του, είναι γιατί πέφτανε κεσάτια και δεν ήθελε να τις αφήνει να συνηθίζουνε στην τεμπελιά και να τρώνε έτσι μόνο, χαράμι το ψωμί οι ακαμάτρες; Να τρως ψωμί απ’ το χέρι του, δε λέω, μα κατάλαβέ το κιόλας!
Εχτίμησε το ψωμί που τρως !... Να λέει δηλαδή κανείς και του στραβού το δίκιο: το σωστό, εκείνο που είναι. Μα έλα τώρα που η βαθρακόμυαλη θάρρεψε ματάκια μου κι αυτή πως της αφήσανε μακρύ σκοινί, και σου κάνει ώρα και τον καμπόσο ! Μωρέ καλά το λέει μια κουβέντα : Θες να ’χεις το κεφάλι σου ήσυχο; Κράτα τη θέση σου, μη δίνεις ποτές πρόσωπο στον κατώτερο.
- Τα ήθελε και τα έπαθε, ποιος της φταίει!...
Κι η Ρόζα έτσι συλλογισμένη, αποσώνοντας το τσιγάρο της, γύρισε απ’ το ένα πλευρό, για να μην την πάρει κι αυτήν η μπόρα, γιατί ο Νότης σα θύμωνε, πολύ το ήθελε θαρρείς να ξεσπάσει σ’ όλες;
- Να κάνει αυτή, να βρίσκουμε μεις... Μωρέ καλά να της κάνει...
Κι άιντε... να μη λες δηλαδή πως μιλάει όλο για τον εαυτό της η Ρόζα. Άιντε καλά, δε μιλάει για κείνη, μα αδερφέ, να κι η Πόπη. Γιατί δηλαδή; Μονάχα η Αντρονίκη γέννησε το μεγάλο τ’ αυγό ; Ψυχή δεν έχει η Πόπη; Πόσες φορές, καλοκαίρι αλάκερο, την έπαιρνε ο Νότης και πλαγιάζανε μαζί, τότες, πριν πάρει ακόμα την αρρώστια της, το μεγαλόσταυρο να πούμε -ναι, τρέχα γύρευε τώρα πού τον ψώνισε- που ήτανε καινουργιοφερμένη τότες ! Και του ’κανε κιόλας και τα γούστα, και τη σάπιζε τη δεύτερη μέρα η Ευανθάρα στο ξύλο με την ταβανόσκουπα, εξαιτίας ένα τίποτα που έψαχνε και το έβρισκε σαν αφορμή. Και τι του κόστισε η Πόπη; Σχεδόν τζάμπα. Κάτι έδωσε τότες της προξενήτρας της κερ’ Αννίκας, καλή της ώρα, ποιος ξέρει πού να ’ναι, λένε μάλιστα πως τώρα μεγάλωσε κι αυτή η επαρχία, κι ύστερα ματάκια μου, δυο πουκαμίσες και κάτι βρακιά της συχωρεμένης της Λέλας. Θεός σχωρέσ’ την, καλό παιδί κι αυτή... της Λέλας καλέ που κακό να μην έχεις, τηνε θέρισε τότες το χτικιό- και κάτι άλλα μικροπράματα, δυο φούστες της Ευανθάρας κι ένα ζευγάρι καινούργια γοβάκια που ήτανε στενά για τις άλλες και που τα ’φερε τότες το Καριπάκι, τότες που διαρρήξανε το μαγαζί στην Καπνικαρέα και δεν τους τ’ αγόρασε ο έμπορας, μαζί με τ’ άλλα, γιατί λέει κάνε παράταιρα ήτανε κάνε λαδωμένο θαρρώ το ένα. Τέλος πάντων, δεν πρόκειται τώρα, μα έτσι δηλαδή το ’φερε η κουβέντα. Και όμως να ! ποτέ της δεν γκρίνιασε η Πόπη, ποτέ της δεν είπε κιχ. Κι ο Νότης θα το κάνει το χρέος του μια μέρα. Ε!... με τη δύναμη του Θεού κι ενέσεις θα της κάνει αύριο μεθαύριο για να φύγουν τα σπειριά και δυναμωτικά για το λαιμό θα της πάρει άμα διορθωθούν τα πράματα και σιάξουν οι δουλειές και στο γιατρό ακόμα, να δώσει ο Θεός, θα τηνε πάει και τα δόντια της θα σιάξει, κι ο αγαπητικός κάθε Τρίτη βράδυ. Να! τι πάει να πει να σου πέσει καλό πράμα στο χέρι. Είναι να μη φέρνεσαι και συ σαν άνθρωπος.
- Τι με νοιάζει εμένα ;...
Είπε τεμπέλικα η Πόπη, και χαμογέλασε έτσι, που φανήκανε τα γούλια της.
Πεσμένη στο πλευρό, στο κρεβάτι της Ευανθάρας άκουγε το γέρο, με το ξεθωριασμένο το μιραμπό στο κεφάλι, που της έριχνε χαρτιά και της έλεγε και γιατροσόφια.
- Δρόμο είπες, ε;... Τι δρόμος πάλι να ’ναι αυτός άραγες;... Μπας και θα με ξεπροβοδίσουνε ξανά στου Τσυγγρού;...
...Και το γράμμα;... Ακόμα να το περιμένω το γράμμα... καλά ντε ! Ποιος είπε πως φταις εσύ; Δυάρι σπαθί, βέβαια, γράμμα είναι, μα έλα που δεν ήρθε ακόμα; Λες το Νικάκι άραγες;... Α, βέβαια τέλειο, από φόβο μάλιστα έβαλα παραπάνω αράχνες και λίγο ακόμα να με τσάκωνε ο γιατρός... Τέλειο όμως.
Κι αδιάντροπα τράβηξε τα φουστάνια της η Πόπη να δείξει του γέρου τι όμορφα ήτανε βαλμένες οι αράχνες πάνω στο σπυρί και έτσι μαζί με τις τρίχες μοιάζανε βρόμα και ξεγελιότανε ο γιατρός.
Καλό το γιατροσόφι, ψέματα ;
Γι’ αυτό, και, Γιατράκο ο ένας, Γιατράκο ο άλλος. Ήτανε του σπιτιού παιδί ο γέρος. Απ’ το πρωί ως το βράδυ, πού τον έχανες πού τον έβρισκες στης Ευανθάρας το σπίτι.
Ένα ξεθωριασμένο μιραμπώ στο κεφάλι, μια παλιά φιστικιά βελάδα στις πλάτες με μακριά φαρδομάνικα σαν τους παπάδες, όπου κρυβόντανε τα τριχερά τα χέρια του. Κι έβλεπες μονάχα στις άκριες τα μαύρα νύχια τους.
Φορούσε πουκάμισο κατριλιέ, γιακαδάκι, γραβάτα κομπλέ, καφέ και γάλα χρώμα και τα τρία.
Κι όλο έχωνε τα χέρια του στην κωλοτσέπη - ένα κανελί παντελόνι με δυο μελιτζανιά μπαλώματα που του ερχόντανε ίσαμε τον αστράγαλο τα βρακοπόδια -γιατί είχανε τέτοια γόνατα- κι έβλεπες τις ξερές τις γάμπες με τις άσπρες τρίχες, γιατί ήτανε πεσμένες οι κάλτσες του. Κι όλο έβγαζε γόπες που τις μάζευε με το μπαστούνι του -είχε μια καρφίτσα στην άκρη- κι όλο τις άναβε, τη μια πάνω στην άλλη, δίχως να χαλά και σπίρτα.
Τις ρουφούσε ίσαμε κει που δεν παίρνει κι όλο στάχτες και σάλια στα ψαρά του γένια. Το μουστάκι του καμένο στις άκριες. Κι έφτυνε αδιάκοπα. Γιατράκος! άλλο όνομα δεν είχε. Τώρα, τι δουλειά έκανε; Μυστήριο. Γιατί κυλιότανε αλάκερη μέρα εκεί μέσα; Ποιος ξέρει; Ε πια, όσο για φαΐ, κάτι κατάφερνε να μασήσει. Να, μια μπουκιά η μια, μια μπουκιά η άλλη την ώρα του φαγιού, απαράλλαχτα όπως και το μαδημένο γατάκι, το ψωριάρικο, που το είχε μαζώξει μια μέρα απ’ τους δρόμους ο Μπακαλιάρος, αυτός δηλαδή π’ ανοιγόκλεινε την οξώπορτα κι έπαιρνε τα ριγάλα απ’ τους μουστερήδες.
Αλήθεια, ως κι ο Μπακαλιάρος ακόμα, αυτός ο μεσόκοπος, που τόνε τάιζε η Ευανθάρα και τον είχε βάλει να φυλάει την πόρτα, δουλειά δύσκολη για έναν άντρα, γιατί πρέπει να ’χεις συκώτι βοδινό ν’ ακούς χωρατά αυτονών που μπαινοβγαίνουν, και σου βγάζουν την ψυχή ώσπου να σου δώσουνε καμιά πενηντάρια λεφτά, ναι το λοιπόν, ως κι ο Μπακαλιάρος τον αγαπούσε το Γιατράκο.
Κ, μην κοιτάζεις τώρα, που έτσι το φέρανε οι περιστάσεις.
Στα νιάτα του, ήτανε ο Γιατράκος άνθρωπος. Δηλαδή, έτσι λέει ο ίδιος, πότε πότε. Τώρα ο Θεός κι η ψυχή ου, εγώ μια, νίπτω τας χείρας μου. Ε αλήθεια είναι ότι κάποτε, ένα βράδυ που ήπιε τόσα βιδάνια κι αποπιόματα και φούμαρε μάλιστα κάμποσες τσίκες που του είχανε τρατάρει τα παιδιά της παρέας που διασκεδάζανε, γιατί τους έλεγε του κόσμου τ’ αστεία, έλυσε που λες τη γλώσσα του, και τα ξέρασε ένα κι ένα. Ε, ρε, περασμένα μεγαλεία! Όχι λόγια, ανάφερε μάλιστα κι ονόματα. Τότες δα ήτανε ζωή χαρισάμενη και υπόληψη, και λεφτά με την ουρά. Ποιος ξέρει μάλιστα αν δεν είχαν τραχώματα και δεν κατρουλοστάζανε αδιάκοπα τα μάτια του, ε, λοιπόν, ποιος ξέρει αν δεν τα ’βλεπες στ’ αλήθεια βουρκωμένα, εκείνην την ώρα που τα ’λεγε· τις παλιές τις δόξες δηλαδή, τότες που ήτανε μια φορά άνθρωπος και του ’βγαζε ο άλλος το καπέλο. Ναι... ναι... Άκου να δεις δουλειά: Δεκαοχτώ χρονώ, λέει, παιδί ακόμα και τόσο τ’ αγαπούσε τα γράμματα και τη γιατρική προπάντων, που μόνος -δε θα το πιστέψεις !-ολομόναχος με τη μελέτη δηλαδή και με τη συλλογή είχε φεύρει μια πομάδα. Σαπούνι, μέλι, και κάτι άλλες ρίζες,  κάτι χορταρικά, ποιος ξέρει πώς να τα λένε αυτοί οι διαβασμένοι, γιατί αυτό δεν το ’πε, ήτανε το μυστικό του λέει, στάξε και κάμποσους κόμπους διόδιο, έτσι για να δώσει χρώμα και να μην μπορεί άλλος να καταλάβει τι πράμα είναι, και δούλεψ’ τα, δούλεψ’ τα όσο δε βαριέσαι. Να ρθει να γίνει μπελτές, κατάλαβες ; Ε, λοιπόν, άλλο που σου λέω κι άλλο να το βλέπει η ευγενεία σου. Η αλοιφή έρχεται και γίνεται με το δούλεμα. Τα πιο νερουλιασμένα στήθια σε δέκα λεφτά μέσα, πέτρα μονάχη τα κάνεις. Ας είναι και γριά η μουστερίδισσα, μακάρι κι ό,τι θέλεις να είναι, πέτρα μονάχη σου λέω. Ε, βέβαια να ξέρεις κιόλας να κάνεις και το μασάζι, έτσι το λένε στα εγγλέζικα κάνε στα φραντζέζικα, το μάλαγμα αυτού του είδους. Να ξέρεις δηλαδή να τα μαλάξεις κιόλας, γιατί εδώ είναι η τέχνη, αυτό είναι το ρεπάνι, που λέει κι η κουβέντα. Γιατί βέβαια, σαν είσαι άτεχνος, ποιος σου φταίει; Ψέματα ; Ύστερα που λες, να ξέρεις να τους δώσεις το λούστρο, και... πιάνεις με τα χείλια σου και πιπιλίζεις τη ρωγίτσα, και τηνε κάνεις σαν της καρφίτσας το κεφάλι αδερφέ μου. Αυτό να πεις δουλειά. Ενάμισι φράγκο το ζευγάρι τότε... τα χρόνια εκείνα που η δραχμή ήτανε δραχμή. Πού να σου μείνει καιρός να φας ψωμί! Μόλις ξημέρωνε ο Θεός τη μέρα του, δουλειά... και λεφτά, λεφτά με την ουρά. Όμως σήμερο τη μέρα πάει πια η τέχνη, πάει. Πέταξε το πουλί! Σου βγήκανε βλέπεις παλιοτσόγλανα, και δουλεύουνε τζάμπα και βερεσέ. Αμ έλα που τέτοια αλοιφή... μμ ! νούκουτου! οσο και να πασκίσουνε, πάει πια... Κάν’ τη δουλειά σου εσύ... Πεισματικά το πήγανε ; Θα δούμε μια μέρα. Ο υπομένων μέχρι στο τέλος, λέει κι ένας λόγος της εκκλησίας...
-Άιντε ,γεια μας, τώρα! Για να ξέρεις δηλαδής αγόρι μου... για να ξέρεις: ήτανε μια φορά άνθρωπος ο Γιατράκος. Και του ’βγαζες το καπέλο τότες, ακούς; Ακούω να λες... Περικαλώ!... μια στιγμή, τα καπνά σου παιδάκι μου, γιατί βλέπεις τα δικά μου τα τσιγάρα... Ωχ! αδερφέ! Τσιγάρα είν’ αυτά τα σημερινά;...
Αυτός λοιπόν ήταν ο Γιατράκος, κι όχι σήμερα που ξέπεσε και για ένα κομμάτι ψωμί γλείφει πληγές φαρμακερές, γκαγκραινιασμένες. - Άφταχτο γιατρικό. -Σπάει καλογέρους, ανεβάζει τα ξίγκια, και σου γιατρεύει εκείνες τις όρτσιλες στο πι και φι με πέτρα της κολάσεως. Να σου βάλει βεντούζα στον αφαλό, ή κοφτές πίσω στην πλάτη... και δεν πας να ’χεις του κόσμου το χτικιό αδερφέ μου, άψε σβήσε, που λες, ώσπου να πεις κύμινο...
... Μα πόσους παράδες κάνουν αυτά ; Για ένα κομμάτι ψωμί, και κείνο, στη χάση και στη φέξη, γιατί τώρα βλέπεις, τρέχουν σαν τα τραγιά ο κόσμος, στους άλλους, γιατί έχουν το χαρτί σού λέει ο άλλος.. Τι πληρώνεις! Χαρτί, ταμπέλα...Το τι σκιτζήδες είναι και του
λόγου τους! Άλλο που σ’ το λέω, κι άλλο...
Σα φρόνιμος άνθρωπος ο Γιατράκος, δεν ανακατευότανε στα εσωτερικά του σπιτιού.
Μη δα και του ’πεφτε λόγος πιότερο απ’ ό,τι έπεφτε και στο γδαρμένο γατί του Μπακαλιάρου που δεν ξέρω  εγώ γιατί το φυλάγανε κει μέσα το ψωριάρικο; Γι’ αυτό κι όταν ξεπρόλαβε κι ο Νότης, τούρκαρος πίσ’ απ’ την πόρτα...
... Κάν’ το κορόιδο, εσύ!
Είπ’ ο Γιατράκος στον ίδιο τον εαυτό του και δεν ξεκολλούσε τα χείλια του απ’ το γόνατο της Πόπης.
Μα κι η Πόπη δεν έδινε πεντάρα για τίποτα. Το καλύτερο που είχε να κάνει.
Αλλιώτικο κορίτσι. Όχι μόνο γιατί -έτσι που το ’βαζα καμιά φορά με την ιδέα μου σαν την έβλεπα- όπως καθετί που το ’χει τσακίσει η ζωή, ένιωθε μέσα της τον εθελόδουλο θρησκευτικό εκείνο σεβασμό για καθετί που είναι δύναμη, για καθετί που είναι βία. Όχι μόνο γιατί, σαν την Ευανθάρα μια και το ’φερε η κουβέντα, σαν την Αντρονίκη, σαν όλες τους, έτρεμε μπρος στ’ αγριεμένο αρσενικό, ψυχόρμητη τρεμούλα γεννησιμιά, κληρονομιά πες από γιαγιά σε μάνα, από γενιές αλάκερες, από τότες ίσως που η προγιαγιά της, ύστερα απ’ τ’ άγριο πάλεμα στα βουνά και στα ρουμάνια απόκαμε πια και παράτησε τη σάρκα της τη μελανιασμένη απ’ τις γροθιές στ’ αρσενικό τ’ αγρίμι που το θέριευε η γενετήσια ορμή. Όχι το λοιπόν μόνο γι’ αυτά μα και γιατί σαν από μια κληρονομική κακομοιριά, από μια πατρογονική βιοπάλη, λες κι είχε παραλύσει μέσα της, εκείνο το... δεν ξέρω κι εγώ πώς το λεν αυτοί οι γραμματιζούμενοι και που σα νεκρώσει μέσα σου, μάταια πολεμάς να πεις, να κάνεις, κάτι που θέλεις να το πεις, που λαχταράς να το κάνεις, να δείξεις τέλος πάντων με μια κίνηση, με μια πράξη, κάθε σκέψη σου που ζητά να φανερωθεί. Κι ο κόσμος σε λέει τεμπέλη. Ο κόσμος ! Τι του χρωστάς τώρα, ε ; Δώσ’ του εσύ να καταλάβει τι πάει να πει μια Πόπη, ή όπως θέλεις πες τηνε, ένα τέτοιο χαμένο κορμί, σιχαμερή δουλεύτρα της αρρώστιας, μεροκαματιάρα της ηδονής, άθλιος σκλάβος του αρσενικού, που μέσα στο σαρκικό της πόνο, μέσα στο βούρκο του ηθικού της ξεπεσμού, κατρεφτίζεται και ζωντανεύει ο ίσκιος αλάκερης μιας κοινωνίας. Μα λόγια θα λέμε τώρα; Τι φταίω ’γω. Λες! Ψέματα;... Τι φταίει η αφεντιά σου, για κάτι τέτοια κουρέλια στο λασπιάρικο τ’ αυλάκι, σύρριζα στην πεζούλα, σωστά ρημάδια, σπασμένα πράματα που τα ξέρασε η ανεμοζάλη; Κι ωχ αδερφέ ! ποιος φταίει; Περνάει τίποτα απ’ το χέρι σου σαν πας; Η μπόρα που τα ρήμαξε σάμπως ρώτησε κανένα πριν ξεσπάσει; Σάμπως πήρε κανενός άδεια ; Σωστά ! Η μπόρα δε ρωτά κανένα σα ρημάζει... Βουρκώνει μόνο, αγριεύει, ξεσπά. Κι ύστερα σαρώνει. Τρέχα γύρευε... Καμιά φορά κιόλας, πες το κι αυτό, ριζώνει ίσαμε κει που δεν πάει ο νους τ’ ανθρώπου, και πλένει, ναι, ναι, ξεπλένει κιόλας σαν τύχει να είναι μεγάλη, φοβερή, η μπόρα.
Ας είναι όμως... Για την Πόπη δε λέγαμε, ε; Ο Γιατράκος, που λες, δεν ξεκολλούσε από κοντά της. Παιδί να ήσουνα θα το ’βλεπες﮲ απ’ όλες η Πόπη ήταν η πιο καλόγνωμη.
Ρίχνοντας τα χαρτιά του, λέγοντας τα γιατροσόφια του, όλο και τηνε πασπάτευε, όλο και τηνε μάλαζε δεξιά κι αριστερά.
Κάποτε μουρμούριζε κιόλας:
- Ψυχούλα μου... ψυχούλα μου!...
Κι έτρεμε η μασέλα του με τα γένια του. Τα μάτια του με τις τσίμπλες και με τα τραχώματα λες κι ακόμα πιο θολά σου φαινόντανε. Κι η Πόπη που βαριότανε να πει το όχι, τον άφηνε. Κολλούσε τα χείλια του στο γόνατό της και ρουφούσε, πιπίλιζε, έπιανε την ανάσα του κι έτσι με τρόπο όλο και πολεμούσε να πάει λίγο πιο πέρα, να βρει το στόμα του πιότερο παχύ, πιότερο κρέας.
Και τα σάλια του τρέχανε γιατί δεν μπορούσε να τα σκουπίσει: με το ’να χέρι βαστούσε τα φουστάνια και με τ’ άλλο τη γόπα που δεν έσβηνε ποτέ. Τους είχε ακουστεί η φωνή του Νότη.
- Εδώ, είπα!
Κι ο Γιατράκος ανασήκωσε το κεφάλι με το ξεθωριασμένο μιραμπώ, που είχε πάει λίγο στραβά, έτσι όπως πιπίλιζε κείνην την ώρα.
Σείστηκε ξανά η στενόμακρη καμαρούλα με το κρεβάτι της Ευανθάρας όπου ήτανε ξαπλωμένη η Πόπη με το χαμηλό μιντέρι ανάμεσα στα δυο παράθυρα, το παλιό κομό και τις κάμποσες καρέκλες. Το σαλόνι του σπιτιού σα να λέμε. Εκεί πρωτομπαίναν οι μουστερήδες, εκεί κρεμότανε ο χορός του Ζαλόγγου, η φωτογραφία της Ευανθάρας με τα τετράπαχα προγούλια και τα μαύρα χοντρά μαλλιά. Δίπλα στον καπνισμένο κατρέφτη, η δήλωση της αστυνομίας : να ζητάει ο κόσμος τα βιβλιάρια με μια χρυσή στενή κορνιζούλα που λες και τη διάλεξαν επίτηδες όλου του κόσμου οι μύγες κι οι κοριοί για να της αφήσουν ό,τι είχαν ν’ απορρίξουν σ’ όλη τους τη ζωή.
Κι αν δεν ήτανε τα μαλλιά της, τα ξανθά σαν το φλουρί το βενέτικο, και το άσπρο σαν γάλα κορμί της κάτω απ’ τη διάφανη τη ρόμπα, την ξέστηθη, θα ’λεγες σωστή αλτζερίνικια φοράδα, η ψηλόσωμη Αντρονίκη με το φουσκωμένο στήθος, τους γεμάτους γοφούς και τα σφιχτά μπούτια. Ναι, ναι, σωστή φοράδα που ξεπετιέται τινάζοντας τη βαριά τούφα τα μαλλιά για να ξεφύγει το καμουτσί του μεθυσμένου αγωγιάτη.
Μα την πρόφταξε το πόδι του Νότη.
Μια δυνατή κλοτσιά στη μέση, λες και την έσπασε στα δυο. Έγειρε πίσω το κεφάλι χώνοντας τα χρυσά μαλλιά ποτάμι, και δίπλωσε τη ραχοκοκαλιά. Πήγαν οι πλάτες της να βρουν τις φτέρνες.
Όχι που ήτανε κακιά ψυχή η Ρόζα· μα είναι να μη χαίρεσαι σα βλέπεις μια τέτοια κλοτσιά να τηνε τρώει άλλος ενώ πολύ εύκολα μπορούσε να την έτρωγες εσύ;
- Ε;
Η Πόπη βαρέθηκε να γυρίσει απ’ τ’ άλλο το πλευρό να δει τι τρέχει.
Όσες φορές τις έτρωγε αυτή λες βαριότανε και να πονέσει ακόμα. Τέτοια τεμπέλα.
Ένα βουβό τράνταγμα, ένα φοβερό γκουπ!... στο πάτωμα. Η όμορφη φοράδα, η βαρβάτη, σωριάστηκε χάμω κουτσομεσιασμένη. Μα πάλι φτηνά τη γλίτωσε, πάλι τύχη είχε, γιατί απάνω που σήκωνε το πόδι του ο Νότης να βαρέσει στο σωρό, όπου λάχει, να και χτυπάει η πόρτα της σάλας, έτσι, όπως χτυπούν με το δάχτυλο οι αρχόντοι, ο καλός κόσμος, από ευγένεια να πούμε, σα μπαίνουνε σε ξένη κάμαρα. Και ξεπροβάλλει στο κατώφλι κάποιος μεσόκοπος κύριος, αρχοντάνθρωπος. Όχι πως ο Νότης θα ’δινε δηλαδή λογαριασμό τώρα στους μουστερήδες για το πώς φέρνεται στις γυναίκες του -ο καθένας νοικοκύρης είναι στο πράμα του και κάνει ό,τι του γουστάρει, ψέματα; μα όσο κι αν πεις, δεν είναι σωστό να ξέρει ο ξένος κόσμος τα ιδιαίτερά σου.
Πάλι φτηνά τη γλίτωσε η βρόμα! Να μάθει τώρα άλλη φορά να φυτρώνει εκεί που δεν τη σπέρνουν.
Γιατί, μια που έτυχες, πες κι εσύ την ιδέα σου. Ταίριαζε τώρα να μπει στη συζήτηση μια γυναίκα για τέτοια σοβαρά πράματα ; Ο Νότης το παιδί, που να δώσει ο Θεός ν’ αξιωθεί μια μέρα ό,τι ποθεί η καρδιά του, φώναξε εξεπίτηδες τον Μπάμπη το Καριπάκι, άξιο παιδί κι αυτός, να τον ρωτήσει, αν ήτανε αλήθεια αυτό που του ήρθε στ’ αυτιά και να δει τι γνώμη είχε.
Ν’ αγοράσουνε πράμα, ή να περιμένουν ακόμη, ίσως και πέσει η πιάτσα ;	
Μάλιστα κι ο Μπάμπης το Καριπάκι ήταν ανίδεος.
- Ήρθε πράμα, ε ;
- Ναι, το ’μαθα, μα...
- Τι με συμβουλεύεις κι εσύ; Να κάνω λες την απόφαση ;
- Ξέρω κι εγώ, βλάμη !...
Το ζήτημα βλέπεις δεν ήτανε παίξε γέλασε. Είχε, δόξα σοι ο Θεός, κάτι καπιτάλια στην άκρη ο Νότης και μπορούσε να ψωνίσει και τρία και τέσσερα κομμάτια. Τώρα, όσο για τον τόπο θα δυσκολευότανε λίγο, γιατί δεν περισσεύανε και κάμαρες. Μα δε βαριέσαι: αυτό να ’τανε όλο... Άλλη ήτανε η έννοια του. Εδώ λέει αδειάζει αλάκερη Ανατολή, λες δηλαδή πως δε θα ’ρτει πράμα με την ουρά, μπόλικο πράμα να φαν και τα σκυλιά; Αγοράζεις σήμερα, κι αύριο πέφτει η πιάτσα· κάτι έκανες δηλαδή. Έβαλες τα χέρια σου κι έβγαλες τα μάτια σου...
Ε ρε, περίσταση που καταντήσαμε ! Και το πιο πολύ φουρκίστηκε στην αρχή που δεν έλεγε και το Καριπάκι τη γνώμη του. Όχι βέβαια πως ο Νότης περίμενε αλλουνού την ιδέα για να κάνει ό,τι του κόψει το κεφάλι - πράμα παράξενο, έκανε πάντα τ’ ανάποδο από κείνο που του ’λεγες- μα όπως κι όπως καλό είναι να καλομετρά κανείς πρώτα κι ύστερα να κόβει. Το κομμένο είναι πια κομμένο. Χίλια να πεις ύστερα, χίλια να χτυπήσεις, το κεφάλι σου, πάει πια, τελείωσε. Εμπόριο είναι στη μέση.
- Δε μιλάς;
Μα τι να πει; Ξέρει κανείς τι θα γίνει αύριο ; « Κάνε με προφήτη να σε κάνω πλούσιον » σου λέει ο άλλος. Και βέβαια όλο το μυστικό στο πάρε δώσε, αυτό είναι. Έλα τώρα να πούμε και τ’ άλλο. Δεν αγόρασες στην ώρα -ο λόγος το φέρνει δηλαδή-, αύριο μεθαύριο πας για πράμα και... σ’ άρεσε ;... Βρέθηκε πιο καπάτσος ο άλλος, σου πήρε τον αθέρα. Ορίστε τ’ αποφάγια του λόγου σου... Ύστερα, φύσα το οσο θες, μμ... δεν κρυώνει, έννοια σου. Άμα πετάξει το πουλί, πάει πια, πέταξε. Αμ αν λογαριάσουμε και τ’ άλλο ; Μια γκίνια στο μπαρμπούτι, λόγου χάρη δηλαδή, γιατί το κάτω της γραφής, άντρας είσαι, μπορείς να βαστάξεις ;... Μια γκίνια που , έτσι τα φέρνει ο διάολος και βρίσκεσαι δίχως ψιλή. Μπόλικο πράμα, μα καπιτάλια δεν έχεις. Βρε αμάν ! βρε ζαμάν! Ποιος να λύσει σακούλα σε τέτοια περίσταση! Με το δίκιο τους κιόλας. Εσύ να είσαι, το κάνεις; Να λοιπόν, αυτές ήταν οι αμφιβολίες που σκότιζαν το μυαλό του Νότη, κι αν έτυχε καμιά φορά να κάνεις τον έμπορα, αδερφέ μου, θα πεις και συ πως δίκιο είχε. Έλα που και το Καριπάκι δεν έλεγε το ένα απ’ τα δυο, για να κάνει ο Νότης τ’ αντίθετο: Ε, σκας σε τέτοιες ώρες ή δε σκας;
- Και όμως κινείται... ρε Καρίπη... Για να ξέρεις δηλαδή... τι παλικάρι είναι ο Νότης, και πώς βουτάει μες στα ούλα σαν πάρει την απόφαση... Έλα !... Κάνε το σταυρό σου και πάμε... Εις το όνομα Κυρίου... Ή του βάθους ή του ύψους, βλάμη... Μπρος λοιπόν!... Ρε συ Ευανθάρα!...
Η Αντρονίκη, που συχνά η Ευανθάρα την άφηνε στο πόδι της να κάνει κουμάντο στις άλλες γυναίκες του σπιτιού, γιατί ήτανε δουλεύτρα και προκομμένο κορίτσι, αυτή βλέπεις ήτανε από οικογένεια και ξέπεσε για άλλες αιτίες, όχι δηλαδή απο φτώχεια, μα για ζήτημα τιμής, η Αντρονίκη το λοιπόν ενδιαφέρθηκε παραπάνω απ ό,τι έπρεπε και μια και δεν τηνε διώξανε απ’ την κάμαρα, και μίλησε ο Νότης μπροστά της, θάρρεψε μάτια πως της έπεφτε και λόγος. Έκανε να μιλήσει. Έκανε να πει πως τάχατες ήτανε πιο σωστό να περιμένουμε, για την αγορά. Έτσι ήθελε να δείξει το ενδιαφέρο της για το σπίτι μια κι έτρωε ψωμί απ’ το χέρι του Νότη. Μ’ αυτός, που δεν ήθελε να μπαίνουν οι γυναίκες σε τέτοιες δουλειές, την έδιωξε. Εκείνης πειράχτηκε το φιλότιμό της και πήγε να κοντραστάρει. Πήρε βλέπεις τα πάρτια της  και το Καριπάκι, γι’ αυτό κιόλας τόλμησε να δευτερώσει κουβέντα.
Μάλιστα, θα πήγε φαίνεται να τον αντικόψει, γι’ αυτό και κείνος:
- Σκάσε, μωρή!... Όξω είπα!
Κι η δουλειά κατάληξε να τις γευτεί πάλι η Αντρονίκη.
Αλήθεια όμως είχε τύχη και θαρρείς και τον έστειλε ο Θεός αυτόν τον κύριο.
Του λόγου του δεν έκατσε πολλήν ώρα. Αυτός, μάτια μου, ήτανε κάποιος... ας είναι όμως, όνομα και μη χωριό… ταχτικά έφερνε καμία βολτίτσα από κει πέρα.
Παντρεμένος βλέπεις, άνθρωπος καθωσπρέπει, με λεφτά, με βιός, μιλιούνια που δεν τα χωράει το μυαλό σου.	Έτσι το λένε δηλαδή, πρόσεχε να πούμε για την υγεία του, και δεν πήγαινε έτσι στο βρόντο, στα στραβά.
Η Ευανθάρα φρόντιζε ιδιαίτερα για την ευγενεία του κι αυτός καλοπλέρωνε ο άνθρωπος. Άνθρωπος εντάζει και παρατάξει σε ούλα του. Έλα όμως που είχε και την ανάποδή του; Πλήρωνε ο άνθρωπος θα μου πεις.
Καλός ο λόγος σου, αλλά πού να του ξεφουρνίζει η Ευανθάρα κάθε μήνα και καινούργιο πράμα· δε μου λες, σε περικαλώ; Μια-δυο φορές την κάθε μια, λίγο-πολύ, τις δοκίμασε κει μέσα, ως και την Ευανθάρα ακόμη. Μα τελοσπάντων, όλα τα πράματα έχουν ένα τέλος σ’ αυτόν τον κόσμο. Να, ο άλλος ο κύριος με την καδένα, άνθρωπος με τιμή και με υπόληψη κι αυτός, που ερχότανε ταχτικά κάθε Πέμπτη· ε, βλέπεις, αυτός είχε άλλη λόξα πάλι. Ήθελε πάντα την ίδια. Μα έχει δουλειά αλλού, μα δεν εχει: όχι! Καλά και σώνει έπρεπε να τα η παρατήσει όλα σύξυλα η Πόπη και να πάει μ’ αυτόν. Νοικοκύρης είναι θα μου πεις, μια και πλερώνει με το παραπάνω. Ναι, μα, ο άλλος ψυχή δεν έχει;
Τα λεφτά του δεν έχουνε κορόνα κι αυτουνού; Κι ύστερα λες εσύ πως κάθε λίγο και λιγάκι ξεσπούν καβγάδες και φασαρίες. Α ς είναι καλά το Καριπάκι, που είναι πάντα στη μέση, να λύνει τις διαφορές.
Μη μου λες! Χαλάλι το τρώει το ψωμί, γιατί αν ξέρεις απ’ αυτά του λόγου σου, θα το πεις κι εσύ πως καλό σπίτι δίχως παλικαρά δεν είναι δυνατό να γίνει. 
Δεν μπορεί βλέπεις ο Νότης να χαλά κάθε τόσο το κέφι του για ψύλλου πήδημα. Για να μπει στη μέση ο Νότης πρέπει να ’ναι σοβαρή υπόθεση. Μήτε κι η Ευανθάρα μπορεί να τσακώνεται στα χέρια. Φτάνει που ξελαρυγγίζεται στις φωνές για να κυβερνήσει τον κόσμο της.
Κι ύστερα βλέπεις, όλα από της Ευανθάρας το χέρι θα περάσουνε. Η Ευανθάρα εδώ, η Ευανθάρα εκεί, παντού η Ευανθάρα. Όλα τα στραβά η Ευανθάρα θα τα πλερώσει.
Είναι ξέρεις το σπίτι αλάκερο στ’ όνομά της γραμμένο στην αστυνομία, επειδής ο νόμος δεν επιτρέπει στους άντρες να βαστούν τέτοια σπίτια. Σάμπως κάτι ήξερε αδερφέ αυτός που τον έφτιασε.
Φαντάσου τώρα, για ψύλλου πήδημα, να ’χει ο Νότης με την αστυνομία τα πάρε-δώσε που κάθε τόσο έχει η Ευανθάρα. Τέλος πάντων, αυτή ξεθεώνεται κι αν ξεθεώνεται στη δουλειά. Να, τώρα, ήρθε καινούργιο πράμα, θα γίνουν τα ψώνια, άιντε δρόμο η Ευανθάρα, αυτή θα κάνει την αγορά, γιατί όσο κι αν πεις, έτσι να κάνεις το κεφάλι σου, κάργα οι τσίλιες δεξιά-ζερβιά στο παζάρι.
Δεν μπορεί βέβαια στα καλά καθούμενα ν’ ανάψει καμιά φωτιά στο κεφάλι του ο Νότης και να ’χουμε ύστερα τρεχάματα με δικηγόρους και δικαστήρια όπως εδώ και δυο χρόνια τώρα, τότες που φτηνά τη γλίτωσε γιατί έπεσε σε γέρα χέρια. Είχε βλέπεις πλάτες εκείν’ 'τον καιρό και μπάρμπα στην Κορώνη.
- Ρε Ευανθάρα, είπα!...
Μα τώρα, τι να πρωτοκάνει η κακομοίρα; Πόσα κομμάτια θες να γίνει! Το μουστερή να ξεπροβοδίσει, με την υπόσχεση πως αυτές τις μέρες, σήμερα αύριο, όπου κι αν είναι έρχεται καινούργιο πράμα;
Στο σπίτι να ρίξει μια ματιά; Ή να πάει να ντυθεί και να τρέξει ύστερα ;
- Τώρα, αγάπη μου, έφτασα !
Κι όλος αυτός ο διάλογος, φωναχτά, τσιριχτά, από μια κάμαρα στην άλλη, έπεφτε λες σα βροντή μες στη νεκρική ησυχία που βασίλευε παντού. Μόνο απ’ αυτό καταλάβαινες πως ήτανε στο σπίτι του ο Νότης. Ως και το ψωριασμένο το γατί του Μπακαλιάρου πιο ήσυχα τώρα, και πιο βουβά ροχάλιζε εκείνο το μονότονο γρρρ... γρρρ… βαρύ βραχνό, σα να το είχε χτυπήσει η σύφιλη εκείνο το λαρύγγι, πιο βραχνό ακόμα, πιο πληγιασμένο κι απ’ το λαρύγγι της Πόπης.
Γιατί καλά καλά, αν θέλεις να ξέρεις δηλαδή, μόνο στη μέσα κάμαρα τα νευρικά βήματα του Νότη ακουόντανε, γερά, βαριά, σα να φορούσε σπιρούνια. Και το ροχαλητό του γατιού στη σάλα.
Της Αντρονίκης τα κλάματα, ύστερα απ’ την κλωτσιά: ένα είδος σφυριχτό, στριγκό ούρλιασμα, απαράλλαχτα σαν έτυχε καμιά φορά να δεις σκύλα που περνώντας την κουτσομεσιάζει καμιάς άμαξας ρόδα, ναι, αν έτυχε να δεις πώς σέρνεται με τρία πόδια, ουρλιάζοντας έτσι που σου τρυπάει τ’ αυτιά, ενώ πάει να στριμώξει σε καμιά απόμερη γωνιά, να χαθεί λες απ’ την όψη της γης, σα να μη βλέπει άλλο μες στον πόνο του, μέσα στη ζάλη του, παρά όλο άμαξες, όλο ρόδες, τέτοια ήτανε και της Αντρονίκης τα κλάματα.
Τώρα συχάσανε λίγο, γενήκανε πιο αριά, πιο σιγανά. Από μια σκοτεινή γωνιά της σάλας μόνο έβγαινε τώρα ένα κομμένο αναφιλητό παραπονιάρικο και πονεμένο, κλάμα βουβό και σιγανό τόσο, θλιμμένο τόσο, που λες και δεν ήταν άνθρωπος· λες και ήτανε η ίδια η σκύλα η κουτσομεσιασμένη με την ουρά ανάμεσα στα σκέλια και τα θολά τα μάτια γουρλωμένα, μπρος στην απόγνωση που ακολουθεί την καταστροφή. Κι ήταν αργό, κι ήταν μακρόσυρτο το ουρλιαχτό.
- Είπα, ρε Ευανθάρα!...
Ως κι ο Γιατράκος ανατινάχτηκε κι έσκυψε να πάρει, να φορέσει το ξεθωριασμένο μιραμπώ του που έπεσε.
Η Ρόζα φούμαρε.
Σεινάμενη, κουνάμενη, ντυμένη με τα κυριακάτικά της, αξιόπρεπη κι επιβλητική, μπήκε η μαμά, η Ευανθάρα.
Ήθελα που λες να σε είχα από ένα μέρος. Είδες ποτέ σου... Άλλο που σου το λέω κι άλλο να το ’βλεπες εκείνο το θεόρατο βαρέλι γεμάτο πάχητα και ξίγκια που λες θαρρείς και κατρακυλούσε, περπατώντας.
Στήθια και κοιλιά, ένα πράμα, μα την πίστη μου.
Και το γούστο που, αν τηνε κοίταζες από μπροστά, έξω που θα την έπαιρνες για γκαστρωμένη αυτήν την αντρογυναίκα, σα να είχε έξι ζευγάρια δρακόπουλα μες στην κοιλιά της σωστή γουρούνα, μα τι γουρούνα ! Σαν κι εκείνες, αν έτυχε να δεις καμιά φορά που από μακριά π παίρνεις για αγελάδες, ναι... κοιτάζοντάς τηνε από μπροστά, νόμιζες πως επίτηδες έριχνε πίσω το κορμί της για να τουρλώνει την κοιλιά της.
Αν τηνε κοίταζες πάλι από πίσω, μα το σταυρό σου λέω, αδερφέ μου, θα ’λεγες, έσκυβε το κορμί της και τούρλωνε τα πίσω της. Έναν τέτοιο πισινό που λες κι άρχιζε απ’ τη ράχη κι έφτανε ίσαμε από κάτω απ’ τα γόνατα. Τι λέω! Ίσαμε τον αστράγαλο πες, και πάλι λίγο είναι, γιατί μόλις που φαινόντανε εκείνα τα δυο σπασμένα πεντακοσάρικα διπλογάλονα, στο μέρος που όοι οι άνθρωποι έχουνε γάμπες και πόδια.
Μα μη μου λες... ήτανε κοκέτα· του στραβού το δίκιο να πούμε. Γιατί να ! έτσι όπως έμπαινε κατρακυλώντας, πρώτα η κοιλιά κι ύστερα εκείνη, κρατούσε ανοιχτό το πελώριο τσαντάκι το φουσκωμένο, με τα λογής λογής πράματα μέσα. Κι έσιαζε λίγο τα τσουλούφια της : κάτι χοντρά μαλλιά σα γουρουνότριχες, μαύρα πασαλειμμένα τριανταφυλλόλαδο σαν του Νότη, ένα τριανταφυλλόλαδο που εξόν απ’ τη βαριά μυρουδιά του, έμοιαζε τόσο με κείνο το λαδερό τον ίδρο που γυάλιζε πάνω στα μπράτσα της τα γυμνά σύμφωνα με τη μόδα, και στο ντεκολτέ της.
Το καπελίνο με τα βυσσινιά τα τριαντάφυλλα, τρέλα!...
Ήτανε να μη χαμογελάσουν οι χειλάρες της Ευανθάρας; Αλήθεια ! Κοιτάζοντας στο κατρεφτάκι της γελούσε κάτω απ’ τα μουστάκια της, ψιλό, καστανό μουστακάκι που μόλις το ’βλεπες, γιατί δεν είχε δυναμώσει, μια και δεν το ξούρισε όπως ξούρισε να πούμε τα χοντρά τα γένια στο πιγούνι της, ή τις τριχερές της αμασχάλες.
Αν φορούσε παντελόνια, ίσως και να μην καταλάβαινες πως δεν ήτανε άντρας, ίσως λέω.
Πόσο χρόνων να ήτανε άραγες ; Ποιος ξέρει!
Μα τέτοιες γυναίκες δε βρίσκουνται εύκολα.
Ήξερε πολλά, λες κι έζησε χιλιάδες χρόνια. Και μήτε θα βάλεις ποτές με το νου σου το τι είδαν στη ζωή τους εκείνα τα βοϊδινά τα μάτια, τα θαμπά, τα θολά, με το κιτρινιάρικο ασπράδι -σαν τον καπνισμένο κατρέφτη πάνω απ’ το κομό- με τα παχιά καπάκια όλο ξίγκι, δίχως ματοτσίνορα, μισοκλεισμένα, έτσι που λες και το καθένα τους είχε καμιά εκατοστή δράμια απάνω του. Μα ήτανε λεκέδες λέει, από κάποια παλιά ροδάνθη, από τα χρόνια εκείνα.
- Έλα, σήκω τώρα βρε κουτή που κάθεσαι και κλαις!... Το πόσο σ’ αγαπάμε κι εγώ και ο Νότης, το ξέρεις... Κι ύστερα κάτι έτρεξε! Ε, άντρας είναι αδερφέ, θα σου δώσει και καμιά, τι έγινε; Χάλασε ο κόσμος δηλαδή; Έλα, σήκω τώρα, σήκω να πάρεις το κουμάντο του σπιτιού γιατί εμείς ύστερα πάλι σε λίγο φεύγουμε. Πάμε για πράμα.
- Μη μωρή... μην κλαις έτσι κι είναι γρουσουζιά μες στο σπίτι... Σήκω είπα.
Την καλόπιανε τώρα, γιατί η Αντρονίκη ήτανε σα να πούμε ένα είδος πρωτοπαλίκαρο εκεί μέσα. Βέβαια όλες ήτανε στην εξουσία της Ευανθάρας, μα κι αυτή η Ευανθάρα όπως κι ο Μπακαλιάρος ακόμα... τι λέω; όπως και το μιντέρι κι ο κατρέφτης και το σπασμένο αγγείο ακόμα. Όλα αυτά τα πράματα χτήμα, πράμα του Νότη του νοικοκύρη.
Μα είπαμε, δεν μπορούσε να προφτάξει παντού ο Νότης, και γι’ αυτό όπως σ’ όλα τα καλά σπίτια ήταν ένα είδος ιεραρχίας εκεί μέσα : όπως και στο στρατό, στην εκκλησία, όπως παντού όξω στην κοινωνία. Το κάθε πράμα έπρεπε να είν’ στη θέση του, ανάλογα με την αξία του. Ίσα να πούμε η Ρόζα; ίσια ο Μπακαλιάρος; ίσια το γατί; ίσια το κρεβάτι της Ευανθάρας με το κρεβάτι της Πόπης; Όχι βέβαια...
Τάξη ! Τάξη ! Αυτό θα πει να ξέρεις να κυβερνάς.
Και να γιατί, η Αντρονίκη, χτήμα κι αυτή του Νότη, ερχόντανε να πούμε στη σειρά ύστερ’ απ’ τη μαμά. Δεν μπορείς να πεις: φρόντιζε με την καρδιά του το κορίτσι για το καλό του σπιτιού. Ψωμί απ’ τα χέρια του Νότη έτρωε. Τι θα πει! Τρώγε! αλλά μην είσαι κι αχάριστη!
- Έλα μωρή πια, σήκω... Κι ακούς; Τα μάτια σου τέσσερα. Να, τα κλειδιά... Και γράφε, τι παίρνεις, τι δίνεις... Ακούς; είπα...
Τα κλειδιά ήτανε για το συρτάρι του κομού. Παστρικές πετσέτες για τους καλούς τους μουστερήδες.
Και να προσέχεις τον Μπακαλιάρο... βαριέται, και φέρνει μουρντάρικο νερό... Πρέπει να φεύγει ευχαριστημένος ο κόσμος... Καλύτερα από τ’ άλλα σπίτια... Κοίταξε... Έξι τα είχε. Ποιο είναι το χαΐρι της σήμερα; Ε ; δε μου λες ;...
Η παρέα ξεκίνησε. Στη μέση η μαμά, με τα χοντρά τζοβαϊρικά, του κόσμου τα δαχτυλίδια στα σουτζουκάκια που είχε αντίς για δάχτυλα, ο Νότης με το μαύρο τζογέ το πανταλόνι. Αν πεις για το Καριπάκι πια!... Ένας είναι ο Καρίπης... Ορίστε;...
Η οξώπορτα άνοιγόκλεισε κι όλα τα πράματα εκεί μέσα πήραν πάλι την ανάσα τους: μια βαριά κομμένη ανάσα, ένα είδος τρίξιμο αν έτυχε ποτέ ν’ ακούσεις τη νύχτα πώς τρίζουν έτσι μόνα τους όταν τα τρώει ο σάρακας, βουβά, σα να παλεύουνε, τα σπασμένα πράματα, τα παλιά, τα ξεχαρβαλωμένα.
Ως και κείνες οι Σουλιώτισσες πάνω απ’ το κρεβάτι που για μια στιγμή λες είχαν σταματήσει το χορό τους ενώ τα βρέφη έμεναν μετέωρα, τα πόδια πάνω, το κεφάλι κάτω, μπρος στον κιτρινιάρικο βράχο του Ζαλόγγου, όσο ήτανε θυμωμένος ο Νότης, ως κι αυτές λες πήραν πάλι πόδι κι ετοιμαζόντανε η μια τους να γκρεμίσει στο βάραθρο το βυζανιάρικο που παρακαλετικά κοίταζε τη ρώγα του βυζιού της, βυζί γεμάτο γάλα.
Ως κι η Πόπη, δε βαρέθηκε να πει ένα:
- Ουφ, πια !...
Γιατί ο Γιατράκος στο αναμεταξύ κατάφερε να πάει τα χείλια του σε πιο πολύ μέρος, σε πιο πολύ ψαχνό. Η Πόπη ένιωσε τα σάλια που γλιστρούσανε πάνω στα μπούτια της.
- ...Ουφ, πια !
Κι αν ήσουνα από ένα μέρος αδερφέ μου -με το συμπάθειο κιόλας, γιατί βέβαια η ευγενεία σου δεν πάει σε τέτοια μέρη- αν ήσουνα, ο λόγος το φέρνει, θα ’βλεπες πώς τρίζανε τα τζάμια στη βραχνή φωνή της Ευανθάρας , που ερχόταν απ’ το σοκάκι:
- Μωρή Αντρονίκη, μωρήηη... Τα μάτια σου τέσσερα, είπα!...
Όξω συννεφιά: πρωτοβρόχια βλέπεις.
Γρήγορα γρήγορα και ρυθμικά : συφιλιδικός που κάνει λες γαργάρα, κόχλαζε στο διάδρομο το φαΐ για το βράδι· στο χωματένιο τσουκάλι, πάνω στην πυρωμένη φουφού. Κι έτσι, μπαίνοντας ο αχνός έφερνε μαζί στη σάλα μυρωδιά φαγιού που αν ήσουνα χορτάτος θ’ αναγούλιαζες, μ’ αν τύχαινε να πεινούσες θα σου φαινότανε μόσχος η μυρωδιά εκείνη.
Όμως κανείς δεν την πρόσεχε πια· συνηθισμένη μυρωδιά.
Ο Γιατράκος κάτι έλεγε για το σπυρί της Πόπης που χάθηκε χάρη στα γιατροσόφια του και πως μια μέρα, σήμερα αύριο να πούμε, θα περάσει και το τσούξιμο του λαιμού, κι εκείνες οι σφυριές που νιώθει ώρες ώρες στο κεφάλι της. Η Ρόζα φιαχνότανε να είν’ έτοιμη, κι η Μαρίτσα ζαλισμένη ακόμα απ’ το γλέντι, το ψεσινό, όρθια μπρος στο παράθυρο, κοίταζε έξω.
Μονο η Φρόσω να πούμε, η κυρά Φροσύνη, πρόσεχε στη μυρωδιά και της ερχόντανε σάλια στο στόμα, σαν έβαζε με το νου της πως θα ξανάτρωγε πάλι το βράδυ έτσι όπως έφαγε και το μεσημέρι.
Κι όλο χασμουριότανε, όλο έκανε πως δεν άκουε, όσα δυσάρεστα λέγανε γι’ αυτήν, δυνατά και φωναχτά, σα να μην ήτανε μπροστά η ίδια, σα να μην έδινε κάνεις πεντάρα, αν τ’ άκουε ή αν δεν τ’ άκουε.
Έκανε τον αδιάφορο. Τι να κάνει;
Τρεις μέρες τώρα που γίνεται φασαρία αλάκερη για λόγου της.
Μπαινοβγαίνοντας ο Νότης το παιδί, όλο κι έβριζε Χριστούς και πεθαμένα κι όλο τα ’βαζε με την Ευανθάρα.
- Ρε, πού στου διαόλου τη μάνα είχες τα στραβά σου, ρε Ευανθάρα !... Τι μου το ’φερες μωρή αυτό το καφεκούτι εδώ χάμω ; Δεν κοίταζες τουλάχιστο τα δόντια της ;
Κι η Φροσύνη, που καταλάβαινε πια πως σα μιλούσανε για καφεκούτι λέγανε για ελόγου της, παράτησε πια την αξιοπρέπεια και τη σοβαρή στάση που κρατούσε τις πρώτες μέρες και σκάνανε οι άλλοι στα γέλια σαν τη βλέπανε. Αλήθεια, το παρατήρησες καμιά φορά αδερφέ μου, να ’χεις ξεπέσει και να μη θες ακόμα να τα βάλεις κάτω: να κάνεις τάχατες πως... έχεις να πούμε και αξιοπρέπεια.
Ανάθεμα στην ανάγκη, πες, ψέματα ; Το κατάλαβε κι άμα άκουε : καφεκούτι, δεν ήξερε πού να τρυπώσει. Εκεί χάμω, μπρος στο κρεβάτι της Ευανθάρας, όλο πασπάτευε τον ταντελένιο γύρο κι όλο τόνε κοίταζε με μάτια θολά, κομμένα μάτια, γεμάτα φιλία κι αγάπη. Το μόνο πράμα εκεί μέσα που δεχότανε τα χάδια της Φροσύνης. Βέβαια ήτανε και το κασιδιάρικο γατί του Μπακαλιάρου, του πορτιέρη να πούμε, που ίσαμε σήμερα κάνεις δεν είχε απλώσει χέρι πάνω του, και που τώρα σαν το ’πιανε στα χέρια της η Φροσύνη του άλλαζε το Θεό στα χάδια και στα φιλιά.
Μα κι αυτό σαν ασυνήθιστο που ήτανε σε τέτοια κανάκια λες και γλήγορα τα βαρέθηκε· μόνο που την έβλεπε τώρα τη Φροσύνη, οπού φύγει φύγει, σέρνοντας το ψωριασμένο κορμί του.
- Είσαι κουκουνάρι στην ψείρα, μωρή Καφεκούτι!...
- Πολύ ορθός ο λόγος σας... πάρα πολύ ορθός. Άλλα ξέρετε, κυρία Ευανθία, τι παρετήρησα !... Πολύ πάρα πολύ ορθός... παρετήρησα πως...
Μα η Ευανθάρα είχε τη δουλειά της και δε θα καθότανε δα να κουβεντιάζει με το Καφεκούτι, ίσια σου κι ίσια μου.
'Όμως η Φροσύνη ήθελε κουβέντα, γιατί λέει κι ένας λόγος, με την κουβέντα γνωρίζεσαι, πιάνεις φιλία, και σ’ εχτιμάει ο άλλος.
- Που λέτε το λοιπόν κυρία μου Ποπίτσα, παρατήρησα πως εσείς εδώ στην Αθήνα, έχετε δηλαδή ξανθές ψείρες, ενώ εμείς εκεί στη Σμύρνη... δηλαδή θέλω να πω, εκεί είναι μαύρες οι ψείρες... μελαχρινές... Παράξενο δεν είναι, ε;
Μα η Πόπη βαριότανε να μιλήσει, ενώ το Καφεκούτι εξακολουθούσε να μονολογά, βρίσκοντας πιο παράξενο ακόμα το πως τώρα τελευταία βγήκανε και καστανές ψείρες στη μέση, συγγενολόι ας πούμε. Κι έτσι θα πήγαινε η δουλειά και θ’ άκουες ακόμα για πολύ το ξερό εκείνο σιγανό κρακ, κρακ... Ήταν οι ψείρες που τις έπιανε μια μια το Καφεκούτι και τις τσάκιζε με το νύχι της χάμω, με μια τέτοια κακία ζωγραφισμένη στα μούτρα της που κι, η ’ Αντρονίκη δε βάσταξε πια, και:
- Δεν τ’ αφήνεις μωρή στην ησυχία τους τα ζώα;
- Ορθός... πάρα πολύ ορθός ο λόγος σας κυρία Ανδρονίκη... Πάρα πάρα πολύ...
Η Αντρονίκη ήτανε κιόλας μακριά.
Αφού ως κι ο Γιατράκος ακόμα, που την πρώτη μέρα της έκαμε του κόσμου τ’ άχρεια, ως κι αυτός τώρα δεν καταδεχότανε να γυρίσει να τη δει, αυτήν τη γριά, την κοκαλιάρα σαν το χάρο, με τα κούφια τα δόντια τα κίτρινα, που τρικλίζανε μες στο στόμα της σαν τούρκικα μνήματα, αν έτυχε ποτές να πας στη Σμύρνη.
- Τι το ’θελες μωρή Ευανθάρα αυτό το Καφεκούτι... Δεν άνοιγες μωρή μανίτσα μου τα στραβά σου;...
Μα βρε αδερφέ, πες τώρα κι εσύ το σωστό : Σάμπως έφταιγε κι η Ευανθάρα ; Τζάμπα πράμα βρίσκεις, ε !... ό,τι κι αν πεις, πάει η καρδιά σου να το κλοτσήσεις;
Τής γίνηκε φόρτωμα εκεί κάτω στον Περαία, στο τελωνείο τσιμπούρι.
- Ε άιντε! Έλα κι εσύ να φας ένα κομμάτι ψωμί.
Βλέπεις η Ευανθάρα δεν έχει κακιά καρδιά- ό,τι κι αν κάνεις σε τέτοιες ώρες, ψυχικό είναι, όλο κι απ’ άλλου θα το ’βρεις μια μέρα.
Ποιος ξέρει πώς γυρνούν τα πράματα καμιά φορά!
Μα έλα ματάκια μου που, και με τα χίλια φτιασίδια, με τις χίλιες μπογιές, πάνε τρεις μέρες τώρα και μήτε ένας μουστερής δεν τηνε πήρε να πλαγιάσει! Έτσι θα πάει η δουλειά ; Είπαμε να ’χεις καλή καρδιά, να κάνεις το κατά δύναμη, μα όχι να βρίσκεις και το μπελά σου με το Νότη ! Μέρα μπαίνει, μέρα βγαίνει και το Καφεκούτι μασάει, μασάει άγρια. Να ’παιρνε τουλάχιστο και λίγο πετσί απάνω της ! Χαμένο ψωμί.
Εύκολα το λες εσύ : διώξε την !
Και το φαί δηλαδή που καταχώνιασε σα φαγάνα τρεις μέρες τώρα ; Να πάει χαμένο κείνο το φαΐ ; Έτσι λοιπόν; Τα βρίσκουμε μπόλικα και τα πετάμε, άιντε, άιντε!... Κάνε την καμαριέρα, θα μου πεις. Και μπας και θάρρεψες πως πρόκειται για κανένα σαράι, όπου μόνο οι καμαριέρες μάς λείπανε ; ε ; Οι άλλες οι σκροφάρες πού τα ’χουνε τα χέρια τους ; στην άγια τράπεζα τα τάξανε ; Δε μου λες; Κάθουνται που κάθουνται... γιατί να μη δουλέψουνε σα δεν έχει μουστερήδες ;...
Τέλος πάντων, όχι πως ήτανε και πολύ δυσαρεστημένος ο Νότης από την όλη αγορά. Γιατί βέβαια, αν τα ’χανε τα λεφτάκια του στο μπαρμπούτι, καλύτερα θα ’τανε ; Μπορεί να κέρδιζε κιόλας θα μου πεις. Ε, μήπως κι έτσι δεν κέρδισε; Σε σαρανταοχτώ ώρες δεν τα ’βγαλε διπλά; Και του ’μεινε και το πράμα. Ύστερα ξέρεις; Λεφτά που πέφτουν στη δουλειά μέσα, δόξα σοι ο Θεός να λες. Μην τα λυπάσαι καθόλου. Έτσι πάει μπρος μια δουλειά και τα βλογά κι η Μεγαλόχαρη.
Μια Περσεφόνη μάνι μάνι τηνε βόλεψε κιόλας. Απ’ αυτί και στο δάσκαλο... Την πήρε την έδωσε.
Από χέρι σε χέρι, έβγαλε τα καπιτάλια μια. Και... καλά για το Καφεκούτι, άσ’ τα !... Μα τη Μαρίτσα ; Είδες τέτοιο πράμα άλλη φορά;
Καϊμάκι αδερφέ μου: της μάνας σου το γάλα... και βάλε.
Με τη χτεσινή φασαρία μόνο, απ’ αυτόν τον ταχτικό, τον καθωσπρέπει που ήρθε και την έκοψε. Έπειτα κάτι σου ’πα μου ’πες, κάτι σαμπάνιες, κάτι φαγιά, το τσίμπησε το χιλιάρικο. Και δεν μπορούσε θα πεις τώρα να τηνε δοκιμάσει πρώτα ο Νότης, σα νοικοκύρης που ήτανε;
Καλά, ντε! Άλλα έλα πάλι που το πρωτόβγαλτο το πράμα σου τ’ ακριβοπλερώνει ο άλλος;
Γούστο όμως θα δούμε εδώ ή το εμπόριο;
- Μα αυτό το κέρατο!... Αύτη η Φαγάνα, ρε πού είχες τα στραβά σου, ρε Ευανθάρα !...
Αχ!... Και τη Φροσύνη τηνε περεχούσε ίδρος.
Έκανε το κορόιδο γιατί το τσουκάλι το φαΐ όξω ροχάλιζε, ροχάλιζε, στέλνοντας τη μυρουδιά του...
Ε, μην κοιτάζεις τώρα- μια φορά ήτανε κάτι και το Καφεκούτι. Εδώ και δυο μήνες, λες και πάνε χρονιά -είχε όμορφα και καλά το σπιτάκι της.
- Εύφροσύνη Χαντζίνου... ολο και θα ’χετε ακουστά, κυρία Ρόζα... πώς!... Χαντζίνου... Δεν ακούσατε να λένε για το Μιλτιάδη το Χαντζίνη... ο Μίλτος μας, πως !... κουνιάδος μου... Τότες δα ήτανε κι αν περνούσε ο λόγος του. Με τον κύριο Στεργιάδη έτρωε, με τον κύριο Στεργιάδη μιλούσε... Δεν μπορεί όμως, όλο και θα ’χετε ακουστά· Ευφροσύνη Χαντζίνου, στο Μπουτζά.
- Μωρή τι πράμα είναι πάλι αυτός ο Μπουτζάς;
- Καλέ τον Μπουτζά δεν ξέρετε, κυρία Ροζούλα μου ; Ήμαρτον!... Μετά συγχωρήσεως κιόλας... Τυχαίνει βλέπετε καμιά φορά...
Η Μαρίτσα ; Γιατί δε μιλάει κι αυτή η βρόμα, να πει ποια ήτανε η Ευφροσύνη Χατζίνη; Γιατί δεν της παίρνει τα πάρτια της το παλιοκόριτσο;
Έφαγε βέβαια, ψες βράδυ, χοντρά χοντρά, μ’ εκείνον ον πλούσιο που πλάγιασε μαζί της και τώρα καμώνεται μήτε και τη γνωρίζει· και κοιτάζει απ’ το παράθυρο. Τι κοιτάζει έτσι;
Να ήτανε περαστικός ο δρόμος, να ήτανε σαν κι εκείνη τη μεγάλη την πλατέα με τις χιλιάδες τους πολυέλαιους, που είδε προχτές το βράδυ, σα βγήκανε από κείνον τον αλλιώτικο το σιδερόδρομο που τους ήφερε απ’ τον Περαία... Δίχως άλογα λέει και δίχως μηχανή να τρέχει έτσι σα δαιμονισμένος ο διάβολος! Πού να τονε πιασεις σαν το ’κοβε λάσπη. Ίσαμε που να πεις... Αφέντη Χριστέ !... Φτάσαμε σου λέει ο άλλος στην Ομόνοια. Αμέ και τα τραμβάγια τους ! Κι αυτά αλλιώτικα εδώ στην Αθήνα. Το είδες ποτέ σου αυτό;
Τραμβάγια λέει δίχως αλόγατα.
Ε, ορίστε που το βλέπεις τώρα.
Μα τι σεργιανίζει η Μαρίτσα απ’ το παράθυρο;
Ολοένα κοιτάζει η Μαρίτσα; Όλο κι όλο, πέντε-έξι μαγαζιά στο σοκάκι, ένα χασάπικο κατάντικρα, στη μια γωνιά του φαρδιού δρόμου που τραβάει απάνω στην άλλη, μετά συγχωρήσεως δηλαδή, ένα ουρητήριο.
Τι καμαρώνει τάχατες; Τα κρέατα να πούμε που κρέμουνται λογής λογής κομμάτια στους γάντζους, περιμένοντας αγοραστή; Ή μήπως εκείνην τη στενή γωνίτσα που την ξεχωρίζει ένας τσίγκος απ’ το πεζοδρόμιο κι άντρες μπαίνουν κι άντρες βγαίνουν, και γέροι και παιδιά, βιαστικοί και γλήγοροι κι αδιάφοροι, λογής λογής άνθρωποι, που τρεχάτοι κάνουν ό,τι έχουν να κάνουν, κι ύστερα πάλι φεύγουν; Κι ενώ ακόμα αφηρημένοι αποτελειώνουν το κούμπωμα του παντελονιού τους, σχεδόν στο δρόμο, πάει! τους έφυγε κιόλας απ’ το μυαλό η εικόνα του μέρους εκείνου και του τι έχουνε κάνει, για να τους ξανάρθει μόνο όταν πάλι, ύστερα από καιρό, τους ξαναπιάσει η ανάγκη και τους δεις πάλι τρεχάτους. Λες αυτό να καμαρώνει τόσην ώρα εκεί όρθια η Μαρίτσα; Λες να κόβει κιόλας το μυαλό της, κορίτσι πράμα ακόμα, σχεδόν άβγαλτο κι ας έχει πλαγιάσει ψες βράδυ με τον πλούσιο, λες λοιπόν και να βάζει με νου της την αναλογία, την ομοιότητα να πούμε που έχουν μεταξύ τους τα τρία εκείνα ανόμοια πράματα : το χασάπικο με τα κομμάτια το κρέας και το ουρητήριο -μετά συγχωρήσεως-τα δυο μαζί με το χαμόσπιτο ; Ή να συλλογιέται: ποιος ξέρει ποια αναγελάστρα μοίρα τα ’ριξε κει το ένα κοντά στ’ άλλο.
Να σου πω την αλήθεια, αδερφέ μου, δε θαρρώ εγώ πως έτσι μονομιάς ένα άβγαλτο κορίτσι μπορεί να τα συλλογιστεί αυτά. Κι αν δεν πιστεύεις, να! Προχτές ακόμα μ’ όλη της την πίκρα δεν παρηγορήθηκε μήπως η κακομοίρα η Μαρίτσα, όταν απ’ όξω απ’ όξω της είπε η Αντρονίκη τι θα ’κανε δώ μέσα. Βέβαια πρώτα της είπε πως ώσπου να ξαναβρεθεί με τη μητερίτσα της θα είναι πια η κυρία Ευανθία μαμά της. Θα την αγαπάει σα δικό της παιδί, σα σπλάχνο της όπως είπε κι η ίδια. Εξόν λέει, που θα ’χει με το σωρό τους γιαβουκλούδες -έτσι λένε στην πατρίδα της- θα ’χει και του κόσμου τα καλά που ο καθένας τους θα κουβαλάει, και θα της φέρνει.
Συχνά τύχαινε να βλέπει στη Σμύρνη τέτοιες γυναίκες κι ας τις κατηγορούσε ο κόσμος. Αυτές, μάτια μου, δεν έχουν ανάγκη κανένα, γιατί μήτε η καρότσα σου λείπει, μήτε τα μεταξωτά κι οι κάλτσες και τα μυρωδικά. Κι ο κόσμος όλος σε λαχταράει σαν περνάς κι ας κάνει πως σε κατηγορά. Ύστερα, παρατήρησε πως όλες τους ομορφαίνουν, έτσι όπως ντύνουνται και μ’ αυτά που βάζουν στο πρόσωπό τους. Άφησε πια τα διαμάντια και τα μαλαματικά. Ό,τι τραβάει η καρδιά σου, σαν είσαι κοκότα. Έλεγε τότες πως θα την έπαιρνε ο γιαβουκλούς της, ο Γιωργάκης, σα θα ’βγαινε απ’ το γυμνάσιο και θα πήγαινε υπάλληλος στην Αρμοστεία.
Μα με τους άντρες παίζεις εσύ;
Σα φτάσει το μαχαίρι στο κόκαλο, σαν έρθει κουβέντα για την προίκα, απο δώ παν κι άλλοι, όταν δεν έχεις να τους δώσεις όσα ζητάνε. Ενώ τώρα, σαν τηνε δει κοκότα ο Γιωργάκης, έτσι πλουσιοντυμένη, θα τη λαχταρήσει κι αυτός και θα πονέσει και θα πληρώσει. Θα σκάσει λεφτά για ένα της χάδι. Κι αν καμιά μέρα θα ξαναβρεί τους δικούς της, ε! θα χαρούνε όλοι μαζί βέβαια, και θα της ανοίξουνε τις αγκαλιές τους. Έφταιγε μήπως σε τίποτα ;
Αλήθεια, ποιος ξέρει πού να βρίσκονται τώρα; Ας είναι— μια μέρα θα τους ξαναβρεί. Θα μαζώξει λεφτά, πολλά λεφτά, εκατομμύρια, θα κάνει την προίκα της, και θα ξαναγίνει τίμια, τότες, θα ψάξει να τους βρει.
Η αλήθεια είναι πως η αρχή δεν της έκαμε και πολύ κακή εντύπωση με κείνον τον πλούσιο το γέρο που της φέρανε χτες βράδυ. Να μην τον ξέρεις λέει έναν άνθρωπο και να πρέπει να γδυθείς μπροστά του! Βέβαια λεφτά τής έδωσε μπόλικα, της τα πήρε μάλιστα η Ευανθάρα να της τα φυλάξει σε σίγουρο μέρος. Φάγανε στο σαλόνι οι δυο τους μοναχά. Φαγιά μια φορά! Τις άλλες τις διώξανε και φάγανε στ’ άλλο δωμάτιο αυτές, απ’ το φαΐ που έβραζε μες στο τσουκάλι. Ενώ σ’ αυτούς τα φέρανε απ’ έξω. Τι γαλοπούλες! Τι γλυκά! Αλήθεια κι εκείνο το γλυκό κρασί στο τέλος που πιπέριζε και σ’ έπιανε απ’ τη μύτη, σα λεμονάδα... Μα πόσ’ παράδες κάνει η λεμονάδα ! Τι όμορφα που ζάλιζε ε ;... Κι ύστερα στο φαρδύ κρεβάτι... πώς την αγαπούσε αλήθεια αυτός ο πλούσιος ! Ήτανε παντρεμένος, γι’ αυτό δεν μπορούσε να την πάρει με στεφάνι.
Έβριζε όμως τη γυναίκα του μπροστά της και την κορόιδευε. Η Μαρίτσα χάρηκε κι ας μην τηνε γνώριζε καθόλου αυτήν, όποια κι αν ήτανε... Μα πώς της ρουφούσε τα χείλια αυτός ο κύριος... Όχι ο Γιωργάκης, που δεν ήξερε να φιλήσει ακόμα και κοτρούσανε οι μύτες τους καμιά φορά... Κι ύστερα έχωνε τη γλώσσα του στ’ αυτιά της... Τι ανατριχίλα ! Και της φιλούσε και... Δεν το ήξερε πως δε σιχαίνονται καθόλου οι άντρες. Μα όταν αγαπάς έναν άνθρωπο τι να του σιχαθείς; Ψέματα;
Το μαλακό κρεβάτι έτριζε, χοροπηδούσε κι ύστερα... Όμως της είπε την αλήθεια, γιατί τη δεύτερη φορά δεν πόνεσε σχεδόν καθόλου. Την τρίτη, το πρωί κατά τα χαράματα, ολωσδιόλου. Της φάνηκε πως ένιωσε και γλύκες.
Ήξερε κιόλας η Μαρίτσα πως έτσι, εξόν από τη γλύκα, μπορούσε κιόλας μεθαύριο να ’χει κι ένα αγοράκι, ένα κουκλάκι. Και χαρά- πια! τόση χαρά που για μια στιγμή είχε ξεχάσει τις πίκρες της.
Άλλο τίποτα δεν ήξερε.
- Πού να το μάθει;
Κάθε βράδυ, το ίδιο φαγοπότι - έτσι νόμιζε· και λεφτά, άπειρα λεφτά, που άμα γινότανε εκατομμύριο θα της τα ’δινε η μαμά. Είπε πως θα ξαναρχότανε ο πλούσιος. Τον είχε ξετρελάνει λέει προπάντων το στηθάκι της, σφιχτό σφιχτό, στρογγυλωπό με τις ματωμένες ρωγίτσες που πρώτα μόλις φαινότανε, και τώρα... Βέβαια, θα ξανάρτει.
Όμως έφυγε.
Μια βροντή στο θυμωμένο ουρανό την κάνει να κοιτάξει πάνω.
- Λες να βρέξει, άραγε;
- Προφήτης είμαι; είπεν η Ρόζα με θυμό γιατί τηνε ζήλευε και ζητούσε αφορμή να την αρπάξει απ’ τα μαλλιά.
Ένας αραμπάς που ερχότανε τρεχάτος με βουή, στάθηκε απότομα έξω απ’ το χασάπικο.
- Τι είν’ αυτό πάλι,;
Κι είδε η Μαρίτσα ένα δαμαλάκι μες στον αραμπά, ένα σφαχτό ανάσκελα ξαπλωμένο, με τα πόδια τεντωμένα προς τον ουρανό και δίχως κεφάλι. Μια πέτσα μονάχα, βρόμικη, ματωμένη, κρεμότανε απ’ το λαιμό·  πολλή πέτσα κι ένα κομμάτι λαρύγγι. Το πέταξαν χάμω. Το «γκουπ!» έφτασε ίσαμε τ’ αυτιά της κι έσεισε τα τζάμια. Τρόμαξε.
- Τρελή που είμαι! Σφαχτό πράμα, πονάει ποτές ;... είπε μέσα της.
Κάτι έλεγε η Φροσύνη, το Καφεκούτι, μα κανείς δεν την άκουε.
Ύστερα η Πόπη:
- Ουφ !... πάλι μελιτζάνες απόψε... βαρέθηκα πια... Κι η Φροσύνη με το σάλιο στο στόμα σκύβοντας με σεβασμό να πάρει το μιραμπώ του Γιατράκου, το ξεθωριασμένο, που του είχε πέσει απ’ το κεφάλι:
- Όχι  δα, κυρία Πόπη... δηλαδή δε θέλω να πω... βέβαια, πως τάχατες... δίκιο, πάρα πολύ δίκιο έχετε, αλλά όμως, μελιτζάνες γιαχνί... γιαχνί μελιτζάνες... βασιλικό φαΐ...
Ως κι ο Γιατράκος καταδέχτηκε να ’χει την ίδια γνώμη με το Καφεκούτι.
- Δίνε μου μελιτζάνες γιαχνί κάθε μέρα... και δεν τις βαριούμαι ποτές... γιαχνί, ε; γιαχνί;
Πολύ γλήγορα ροχάλιζε τώρα το τσουκάλι.
Κι η μυρουδιά σε ξετρέλαινε αν τύχαινε να ήσουνα νηστικός ή τέτοιου είδους χορτάτος.
- Γιαχνί, ε; μελιτζάνες γιαχνί... Καλά δε λέω; ε; Βασιλικό φαΐ !...
Πώς! Ευφροσύνη, βέβαια! Μάλιστα! Ευφροσύνη Γιωάννου Χαντζίνου... Δεν μπορεί, όλο και θα ’χετε ακουστά !... Ναι καλέ, ο Μιλτιάδης, πώς !... Ο Μίλτος μας...
Μα το γατί του Μπακαλιάρου όπου φύγει φύγει, γιατί το Καφεκούτι είχε απλώσει το χέρι του.
Ο Νότης έλειπε.
Κι όλες ανάσαιναν, έτσι απαράλλαχτα όπως καμιά φορά, λες και ξαλαφρώνουνε τα πράματα, λες και παίρνουν την ανάσα τους, σα σηκώνεις το βαρύ καπάκι του μπαούλου όπου τα είχες μέσα στριμωγμένα. Ο χασάπης με το τσιράκι του γδέρνανε το σφαχτό, κρεμασμένο απ’ τα πίσω πόδια σ’ ένα γάντζο στο ταβάνι.
Κι η Μαρίτσα μέσα της :
Μα βέβαια, δε θα πονεί... Όσο έχεις ψυχή μέσα σου, καλά !... Ύστερα...
Βουρκωμένος με βαριά, μολυβένια σύννεφα ο ουρανός, χαμηλωμένος, σα να πήγαινε να πλακώσει τη γη, ολοένα μούγκριζε άγρια, άγρια και θυμωμένα.
Ήταν αστραπές που φεγγρίζανε τρεμουλιαστά, δευτερόλεπτα αλάκερα, λες ώρες, και κόρωναν τα γύρω, ενώ λίγο πιο ύστερα απανωτά κατρακυλούσανε φοβερές βροντές.
Σαν τα κανόνια, τότες, συλλογίστηκε η Φροσύνη και σταυροκοπήθηκε. Είπε μέσα της :
- Για μένα γίνεται αυτό το κακό.
Πίστευε με τα σωστά της η μαύρη πως η μπόρα κι η κοσμοχαλασιά που προμηνούσαν τ’ αστραπόβροντα κι ο θυμωμένος ουρανός, θα ξεσπούσε γι’ αυτήν την αμαρτωλή που γίνηκε τώρα πρόστυχη. Κι όλο έτρεμε το κοκαλιάρικο χέρι σαν έκανε το σταυρό της. Λες να μην ήταν αμαρτία να κάνεις το σταυρό σου σ’ ένα τέτοιο χαμόσπιτο ; Μα πάλι, έτσι σα σκύλα να πεθάνει, σαν Τούρκα, σαν αμύρωτη; Κι ανατρίχιασε κι έτρεμε το πιγούνι της, στη φοβερή αμφιβολία, στο φριχτό εκείνο ρώτημα. Οι βροντές κατρακυλούσανε.
- Κύριε ιλάσθητι!...
Έτσι, ξαφνικά, μπήκε κάποιος. Δεν του άρεσε η Ρόζα γιατί δεν ήταν ακόμα έτοιμη. Κοντοστάθηκε μπρος στη Φροσύνη, μα τέλος διάλεξε την Πόπη, και φύγανε στη μέσα κάμαρα.
Ωχ, πώς χτύπησε η καρδιά της Φροσύνης. Ήτανε σε μια σκοτεινή γωνιά, λίγο ακόμα και... μα είχε την κακή σκέψη να χαμογελάσει... Τέτοια ήταν η αγωνία της ! Όμως ο άλλος είδε τα κούφια τα δόντια τα κίτρινα που τρικλίζανε μες στο στόμα... ναι, βέβαια... αν έτυχε να πας στη Σμύρνη, σαν τα τούρκικα μνήματα... Λίγο ακόμα, παρά τρίχα, και θα τους έδειχνε αυτούς που τηνε βρίζανε !
Βαθούλωσαν ακόμα πιο πολύ τα μάγουλά της και τα γκρίζα της τα μάτια θαμπώσαν έτσι αλλιώτικα, ένα θάμπωμα θολό, ταραγμένο, που δεν έβλεπες μήτε ασπράδι μήτε τίποτα, που ήταν όλο ένα πράμα σαν το νερό το μουρντάρικο στο μαστέλο όπου έχουν πλυθεί άπειρα πιάτα. Και τα δόντια της κίτρινα, κούφια, σα στην πατρίδα της τα μνήματα... Μουρμούρισε :
- Ε, βέβαια, δε θα ’βριζε πια ο κύριος Νό... ο κύριος Ν...
Αν και δεν τον είχε μπροστά της, αν και μιλούσε με τον ίδιο τον εαυτό της, δεν τολμούσε, αδερφέ μου, να πει τ’ όνομά του, απαράλλαχτα σαν τους Εβραίους, έναν καιρό που απ’ τον τρόμο τους δεν ξεστομίζανε τ’ όνομα ιτου Γιεχωβά.
Μα η Πόπη ξαναγύρισε. Ζητούσε βιβλιάριο ο λεγάμενος.
Πάρ’ το δικό μου μωρή ! είπεν η Αντρονίκη, γιατί η Πόπη δεν τόλμησε να πάει χτες στη βίζιτα.
Ξαναβρόντησε και:
- Κύριε ιλάσθητι!... λέγανε τα χείλια τα σουρωμένα, κι η καρδιά χτυπούσε τρομαχτικά κάτω απ’ τα νερουλιασμένα στήθια, μα τα ρουθούνια της ανοιγοκλείνανε , τα σάλια της τρέχανε γιατί κείνην την ώρα η Αντρονίκη έβαζε αλάτι στο γιαχνί.
Φριχτό πράμα η κόλαση. Μα ένα πιάτο, ένα γεμάτο πιάτο φαΐ...
Και σα δαιμονισμένοι οι πρώτοι κόμποι της μπάρας που ξεσπούσε, καμτσικώνανε τα τζάμια.
Ύστερα η Πόπη γύρισε σέρνοντας τις παντούφλες της. Καθώς είδε την Αντρονίκη στο κρεβάτι, βαρέθηκε να στήσει καβγά και πήγε και ξαπλώθηκε δίπλα στο κομό.
Το Καφεκούτι βρήκε πια την ησυχία του. Δεν τής έλεγε κανείς να σωπάσει γιατί έτσι με τη βροχή ποιος δε θέλει ν’ ακούει παραμύθια.
Το πώς αρχίνισε η φωτιά, ν’ ακούς να σου λέει, το πώς έχανε η μάνα το παιδί και το παιδί τη μάνα μέσα σ’ εκείνο το « Ανάστα Κύριε!...»
- Σκάσε, μωρή ! Παράτα τώρα τα πολιτικά !...
Ξεφώνησε η Αντρονίκη που ήτανε η δεύτερη μαμά να πούμε.
- Φωτιά θες ν’ ανάψεις στο κεφάλι μας, μωρή Καφεκούτι ;
Αλήθεια, καλά έκανε και μπήκε στη μέση γιατί είχε πάρει κακό κατήφορο η γλώσσα της γριάς.
Ήθελε τάχατες να πει πως τότες δα, έναν καιρό, ζούσανε όμορφα και καλά στην ησυχία τους και πως δηλαδή, ας έλειπαν οι τόσες φασαρίες.
Που λέει ο λόγος, και τα ντουβάρια αυτιά έχουνε. Να τους άκουε κανείς, κι ύστερα;...
- Καλά, κόρη μου, δίκιο έχεις... Σωπαίνω, και δεν το ξανακάνω πια... Η δυστυχία βλέπεις...
Και σώπασε. Ο νους της στο γιαχνί, ενώ το σκοτάδι όλο και πόλλαινε.
Το φαΐ είχε αποβράσει, κι έτσι δεν άκουες άλλο παρά μόνο το γρρ γρρ... του γατιού και τη στενάχωρη ανάσα του Γιατράκου. Όξω όμως η μπόρα ξεκούφαινε τον κόσμο κι έσεινε το χαμόσπιτο λες απ’ τα θεμέλια.
Το κομό σα να μην ήταν πια από ξύλο, σαν να είχε σμίξει με το ντουβάρι. Και μόνο ένας ασπρουλιάρικος λεκές, η δήλωση της αστυνομίας. Αν τόνε κοίταζες απ’ το κρεβάτι φαινότανε μακρουλός, κομμένος στη μέση, σα στόμα ψοφιμιού που σαρκαστικά κορόιδευε, κι αν τόνε κοίταζες πάλι απ’ το παράθυρο, ήτανε στρογγυλός· έτσι όπως λέκιαζε το σκοτεινό το φόντο, σαν ένα πελώριο μαύρο χαρτόνι και στη μέση ο στόχος όπως στα σκοπευτήρια : σα μάτι στραβούλιακα, γουρλωμένο που τρεμουλιαστό, προκαλούσε λες το σκοπευτή και σα να σου ’λεγε : - Εδώ είμαι! Άιντε ντε ! Αν σου βαστάει!...
Τις Σουλιώτισσες δεν τις ξεχώριζες πια: Βέβαια, πάντα, κάτι χοροπηδούσε πάνω απ’ το κρεβάτι, κάτι σαν Εξωαποδώ, σαν ίσκιοι, μα όχι οι αντρογυναίκες. Ο βράχος, ναι: τεράστιος, πελώριος, πλάκωνε μ’ όλο του το βάρος το κρεβάτι της Ευανθάρας που ήταν απάνω η Αντρονίκη. Γι’ αυτό κι εκείνο ήταν έτσι αλλιώτικα λαχανιασμένο.
Αλήθεια, ήθελα να ήσουνα να άκουες με τ’ αυτιά σου, εκείνο το... κάτι σαν τρίξιμο, κάτι σαν σπάσιμο... Να ήτανε λες τα δόντια της Φροσύνης ; ή τίποτ’ άλλο, τίποτα παλιό ξεχαρβαλωμένο πράμα που ράγιζε έτσι μες στο σκοτάδι. Όχι βέβαια, μήτε η Ρόζα, μήτε η Πόπη κι  άλλη η Αντρονίκη. Μα μήτε κι ο Γιατράκος ήταν δυνατό να βγάζουν αυτό το τρίξιμο. Καιρός πια, πολύς καιρός που το παν έσπασε μέσα τους...
Κι ένιωσε η Μαρίτσα απ’ άκρη σ’ άκρη στο ραχοκόκαλό της, έτσι ανάσκελα ξαπλωμένη στο μιντέρι που ήτανε, απο πάνω από το σβέρκο ίσαμε κάτω στην άκρη, μια χλιαρή ζέστα, μαχμούρικη, ένα είδος νάρκη που θα το νέκρωνε λες σιγά σιγά αλάκερο το κορμί εκείνο, αν δεν το αναστάτωνε ξαφνικά η ψυχόρμητη λαχτάρα της ζωής που νιώθει κάθε ζωντανό σαν χαροπαλεύει, αν δεν το ξεσήκωνε η ανείπωτη χαρά που έχουν ακόμα και τα πράματα, η χαρά που στραφτοκοπά στην όψη του καθετί, που όταν ύστερα από μια φοβερή καταστροφή, εξακολουθεί ακόμα να είναι, να βρίσκεται, κουτσό, στραβό αδιάφορο!
Κι ωστόσο, και μ’ όλα αυτά, που πάει ο λογισμός καμιά φορά, αν τύχει να μην τσακιστεί, να μη νεκρώσει ολωσδιόλου! Γιατί, δε σου λέω ψέματα, αδερφέ μου, δώσε προσοχή και πες κι εσύ. Θυμήθηκε.
...Κι ένα κομμένο αναφιλητό, μια πνιγμένη ανάσα, μουρμουρητό πες, μα τόσο σιγανό, πιο σιγανό ακόμα κι από κείνο το γρρ... του γατιού, και του κρεβατιού το κρακ που το πλάκωνε ο βράχος... έτσι, όπως σιγοτρέμουν σαν κυλούνε τα βουβά τα δάκρυα. Ύστερα ένα είδος τρίξιμο, ένα είδος ράγισμα. Ο σάρακας που τρώει: ένα παράξενο κλάμα, αργό, βουβό π’ ακούς και κλαιν καμιά φορά τα πράματα τα ρημάδια, τα σπασμένα πράματα, το χειμώνα στα σκοτεινά...

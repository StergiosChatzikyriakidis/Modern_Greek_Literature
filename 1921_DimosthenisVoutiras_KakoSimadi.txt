ΚΑΚΟ ΣΗΜΑΔΙ 
Σε κάθε πνοή άνεμου τα παλιόχαρτα, τα φύλλα τα κίτρινα, τα μαζεμένα ένα σωρό απ’ το κρασοπωλειό, μετατοπίζονταν μ’ έναν ξηρό θόρυβο. Απ’ τις γέρικες λεύκες φαίνονταν φύλλα να πέφτουνε στη γη, σαν τα δένδρα να θρηνούσαν τις καλές ημέρες που είχαν φύγει, και τα φύλλα που τους πέφτανε να ήτανε τα δάκρυά τους.
Ο Κούρμας πλησίασε και κοίταξε με προφύλαξη να δει απ’ τα γυλιά του κρασοπωλείου ποιοι ήτανε μέσα.
Είδε τον κουλό, τον Κοκκινοτρίχη, που έκανε τον νευρικό, με - / άτακτα απαίσια κινήματα, τον Κώστα με την ψευτοβουβαμάρα του, τον κουτσό... Όλο ζητιάνους, που σύχναζαν εκεί, καθισμένους σ’ ένα μακρύ τραπέζι, με τα ποτήρια γεμάτα απ’ την κιτρινωπή ρετσίνα εμπρός τους. Κοντά στο τεζάχι και γυρισμένος σ' ένα μαυροπίνακα γεμάτο αριθμούς, ο κρασοπώλης καταγινόταν να κάνει κάποιο λογαριασμό...
Άνοιξε την πόρτα και μπήκε. Την ίδια στιγμή οι ζητιάνοι αρχίζανε πάλι το τραγούδι τους. Ήτανε αυτό ένα ηρωικό, κλέφτικο, που εξυμνούσε κατορθώματα και παθήματα Κλέφτη.
Ο Κούρμας στάθηκε όρθιος και τ’ άκουε, και σιγά σιγά παρασύρθηκε απ’ αυτό. Αλλά σε λίγο κοίταξε άγρια αυτούς που το 'λεγαν.
Μα τι καταπιάνονται αυτοί μ’ αυτό;
Έτσι του ήλθε να τους κάνει να το πάψουνε, να τους χαλάσει το γλέντι, να τους τα σπάσει όλα!
Το βλέμμα του έπειτα έγινε περιφρονητικό. Είδε τα κορμιά του Κώστα, του Κοκκινοτρίχη δυνατά, γερά, τα χέρια τους, τους λαιμούς των, τους όμοιους με βοδιών, και ύστερα έριξε μια ματιά στο σώμα το δικό του, στα χέρια του, και είδε πόσο ήτανε αυτά αδύνατα, κοκαλιάρικα! Αυτός μπροστά σ’ αυτούς ήτανε σαν αδύνατο κατσίκι κοντά σε καλοθρεμμένα μοσχάρια. Αλλά...
Ο κουτσός έπαψε το τραγούδι και φώναξε υψώνοντας το κεφάλι:
— Χορεύετε λίγο, ρε παιδιά!
Οι άλλοι σταμάτησαν το τραγούδι, μίλησαν λίγο και σηκώθηκαν. Εμπρός βγήκε ο Κώστας, ο ψευτοβουβός.
— Ελάτε, ρε! Το τσάμικο! είπε με κάτι βουβό και κάτι μπερδεμένο στη φωνή, σα να ήτανε στα αληθινά βουβός και κείνη την ώρα να του είχε έλθει η φωνή.
Πιάνοντας ο ένας του άλλου το χέρι, αρχίσανε να χορεύουν γύρω απ’ το τραπέζι, που μόνος καθόταν ο κουτσός. Αυτός όμως δε φάνηκε ευχαριστημένος απ’ το χορό του Κώστα, που με δυσκολία σήκωνε απ’ τη γη τα πόδια του, για τούτο σηκώνοντας την πατερίτσα του χτύπησε δυνατά το τραπέζι φωνάζοντας:
— Θα τα σπάσω!... Έλα, Κώστα, πήδα λιγάκι!...
Γυρίζοντας έπειτα απ’ τα πόδια του Κώστα, που αρχίσανε να υψώνονται περισσότερο και να πέφτουνε βαριά στο πάτωμα, κοίταζε τον Κούρμα, που στεκόταν όρθιος κοιτάζοντας το χορό.
— Θα πάρεις ένα; τον ρώτησε.
— Όχι! απήντησε αυτός σκυθρωπός, αν και το ήθελε πολύ.
— Και είσαι κίτρινος!
— Εγώ κίτρινος;
— Δεν ήσουνα άρρωστος;...
— Τι έχει να κάνει!
Ο κουτσός στράφηκε σε κείνους που χόρευαν. Ο Κούρμας βγήκε έξω και στάθηκε στην πόρτα. Ο άνεμος είχε πέσει. Και τα κλαδιά τα μισομαδημένα των υψηλών δένδρων που βρίσκονταν ι ' έξω μόλις ελαφρά και κάποτε σαλεύανε.
Ο ουρανός προς τη δύση έλαμπε. Χρυσά νησάκια, συντρίμμια χρυσών βράχων, μια σειρά πελωρίων μαύρων θηρίων και τούφες, μαύρες τούφες, πλήθος, να τους ξεφεύγουν, σαν πεσμένα μαλλιά τους.
Μέσα ο χορός ξακολουθούσε συνοδευμένος από τραγούδι.
Και στο νου του Κούρμα ήλθε ένα τραγούδι:
Τα σίδερα, τα κάτεργα είναι για τα παλικάρια...
Τα κάτεργα, τα σίδερα, πάλι γυρίσανε στο νου του. Έπειτα του φάνηκε να τ’ άκουε απ’ τη φωνή μιας θείας του καλογριάς, πεθαμένης από χρόνια.
Στο διάολο! είπε.
Θυμήθηκε ότι και το πρωί, καθώς ξύπνησε, του φάνηκε να την άκουγε να του μιλά!... Κακό σημάδι δίχως άλλο!...
Ο Κούρμας έξυσε το κεφάλι του.
Ε και;... ρώτησε έπειτα τον εαυτό του.
Το βλέμμα του πήγε στους σωρούς των πετρών που, μικροί μικροί πολλοί, γέμιζαν όλο το μεγάλο και έρημο μέρος που απλωνόταν  εμπρός του, και στυλώθηκε στα σπίτια που πέρα, στην άκρη μακριά, βρίσκονταν.
Το σκοτάδι κατέβαινε πυκνό.
Οι ζητιάνοι είχαν πάψει το χορό και μόνο τραγουδούσαν όλοι μαζί με μια φωνή.
Το κατάστημα φωτίσθηκε, φωτίζοντας και έξω τα κλαδιά και τους κορμούς των δένδρων.
Ο Κούρμας κινήθηκε σιγά σιγά και άρχισε να προχωρεί προς τους σωρούς των πετρών.
Και η νύχτα ερχόταν μαύρη και ήσυχη, ήσυχη σαν επίτηδες φκιαγμένη για να βγαίνουν τα φαντάσματα απ’ τα παλιά τα κτίρια και οι βρικόλακες να γυρίζουνε μέσα στα δένδρα του νεκροταφείου.
Σταμάτησε στους σωρούς των πετρών προσπαθώντας να δει και να ακούσει μέσα στο σκοτάδι. Δεν έμεινε πολύ έτσι. Ένα βήμα ακούσθηκε από μακριά. Ο Κούρμας χαμήλωσε πίσω από ένα σωρό πετρών. Κάποιος ερχόταν μέσα στο σκοτάδι με γρήγορο βήμα. Ακούοντας τα βήματα που έρχονταν, του φάνηκε ξαφνικά να ανοίγουν αυτά τάφους στη σιωπή!
— Α, έτσι; Καλά!... είπε άγρια στον εαυτό του.
Και μεμιάς ορθώθηκε και προχώρησε...
Ο άνθρωπος που ερχόταν πλησίαζε γρήγορος. Αλλά, βλέποντας τον Κούρμα να πηγαίνει καταπάνω του, θέλησε να τον αποφύγει.
— Στον τόπο, ρε!... του φώναξε βροντερά ο Κούρμας.
Ο άνθρωπος εστάθηκε, αλλά μεμιάς έκανε στα πίσω και, ενώ ο Κούρμας, που εννόησε το σκοπό του, πηδούσε με το μαχαίρι πάνω του, μια λάμψη έγινε μπροστά του και ένας βρόντος!...
Πέρα, στο μαγαζάκι, οι ζητιάνοι κόψανε τρομαγμένοι το τραγούδι τους και φάνηκαν να βγαίνουν στο δρόμο και πιο πίσω απ’ όλους ο κουτσός.
— Εκεί, εκεί!... έδειξε ο κρασοπώλης και διευθύνθηκε πρώτος, με ανοιχτά τα σκέλια, εκεί που έδειχνε.
Πάνω σ’ ένα σωρό πέτρες καθισμένος βρισκόταν ο Κούρμας κρατώντας το λαιμό του.
Τι συνέβηκε; Τι έπαθες; τον ρώτησαν.
Τι να συνέβηκε! απάντησε αυτός τραχέα. Να, όλο κέρδη θα έχει το εμπόριο;... Όρσε και μια ζημιά!...


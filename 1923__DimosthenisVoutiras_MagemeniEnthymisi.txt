ΜΑΓΕΜΕΝΗ ΕΝΘΥΜΗΣΗ
 Τον είχαν βάλει ν’ ανοίξει ένα λάκκο. Είχε δυο μέρες που δούλευε. Συχνά αισθανόταν το στόμιο του λάκκου να φράζεται απ’ το κεφάλι του Κολίδα, του επιστάτη, που ερχότανε σιγά και έσκυβε να δει τι κάνει και για να τον βοηθήσει να βγάλει το χώμα και τις πέτρες επάνω.
Ξυπόλυτος, με τα πόδια στην υγρή γη, έσκαβε, χτυπούσε τη σάπια πέτρα, για να τον βαθύνει ώσπου να βρει νερό.
Ο νους του έτρεχε, όσο δεν αισθανόταν το στόμιο φραγμένο, έτρεχε σε μακρινά επεισόδια της παιδικής του ηλικίας, σε ιστορίες που είχε ακούσει προ πολλών χρόνων, τα οποία είχε από πολλά πολλά χρόνια λησμονήσει και τα οποία τώρα και λίγον καιρό έρχονταν και ξαναρχόνταν, παράξενα, τις ώρες της δουλειάς του, σα να δούλευε και ο νους του ανεξάρτητος απ’ αυτόν, δούλευε ξεθάβοντας πεθαμένες αναμνήσεις.
Αυτή την ημέρα, μόλις κατέβηκε στο λάκκο και άρχισε να δουλεύει, στο νου του ήρθε ένα όνειρο που τη νύχτα είχε δει: μια αγάπη του παλιά, λησμονημένη, που ο ύπνος είχε βγάλει απ’ τα βάθη των χρόνων. Έβλεπε ότι έτρεχε ζητώντας το σπίτι μιας κόρης που είχε αγαπήσει όταν έμπαινε στον κόσμο. Και σα να ’ταν κείνη η ίδια η γλυκιά εποχή. Αλλά το σπίτι δεν υπήρχε πια εκεί, είχε χαθεί, και άλλα υψώνονταν μεγάλα, μέγαρα σωστά. Και καθώς χτυπούσε τις πόρτες ζητώντας την, έβλεπε να προβάλλουν και να τον κοιτάζουν από ψηλά παράθυρα άγνωστες μορφές γυναικείες.
Και λυπόταν, λυπόταν που δεν την έβρισκε!...
Σε όλο αυτό το διάστημα η μορφή της κόρης ήτανε ζωηρή στη μνήμη του, ζωντανευμένη απ’ την απόκρυφη δύναμη που έχει ο ύπνος. Και η αγάπη του εκείνη η πρώτη, η παλιά, η λησμονημένη, ξανάζησε στον ύπνο του πάλι όπως ήτανε τότε, και πιο πολύ ίσως ακόμα. Θυμήθηκε τώρα ο Μαρκούλης που, όταν τη χαιρετούσε και αυτή έσκυβε ντροπαλή το κεφάλι, του απαντούσε η μικρή αδελφή της, που πάντα σχεδόν τη συνόδευε. Και είχε αυτή μια βραχνή βραχνή φωνή!...
Θυμάται ότι, όταν η αγάπη του πήγαινε στο καλύτερο και η κόρη σήκωνε τα ντροπαλά της μάτια, που μέσα παίζανε η γλύκα και η ντροπή, και τον κοίταζε, τραβήχθηκε χωρίς τίποτα, χωρίς αιτία. Γιατί; Γεμάτος χαρά, που τον γύριζε τρελά, λησμονούσε, λησμονούσε και δε θυμόταν πολύ πολύ στο στρόβιλο κείνον της τρελής χαράς του νέου που μπαίνει στον κόσμο, στη ζωή!... Όλα τα βλέπει παιχνίδια, και την αγάπη αυτή, και τρέχει σαν τρελή μέλισσα, που δεν ξέρει σε ποιο λουλούδι να καθίσει, θαμπωμένη απ’ τα πολύχρωμα λουλούδια, απ’ την καινούργια ζωή!...
Το στόμιο του λάκκου φράχτηκε απ’ το κεφάλι του Κολίδα, έπειτα ακούσθηκε η φωνή του:
— Δεν τ’ άκουσες το σφύριγμα;
Μιλούσε τρομερά με τη μύτη.
— Όχι! Πού να τ’ ακούσω εδώ! του απάντησε ο Μαρκούλης, και μεμιάς θύμωσε με τον εαυτό του. Δεν ήθελε πολλά λόγια με τον Κολίδα, τον μισούσε! Ήταν αυτός ο έμπιστος του εργοστασιάρχη, ο σπιούνος, ο προδότης! Ανέβηκε πάνω.
Η αυλή ήταν έρημη. Ο Κολίδας είχε φύγει. Δυο μόλις εργάτες, ο ένας μ’ ένα μαντίλι κόκκινο στο κεφάλι του σα σαρίκι, έβγαιναν εκείνη τη στιγμή απ’ τη μεγάλη πόρτα. Πιο πέρα απ’ το λάκκο μια κατσίκα άσπρη, σηκωμένη όρθια και στηριγμένη με τα δυο της τα μπροσθινά πόδια σ’ ένα δενδράκι, προσπαθούσε να φάει το πράσινο φύλλωμά του. Άφησε την κατσίκα στην εργασία της, αν και για μια στιγμή, έτσι περαστικά, θαμπά, του ήρθε η σκέψη να τη διώξει, αλλά το λησμόνησε και προχώρησε προς την έξοδο, περνώντας εμπρός απ’ τις ανοιχτές πόρτες του εργοστασίου, που άφηναν να φαίνονται μέσα μηχανές, ρόδες, λουριά και μια σπίθα, στο βάθος το σκοτεινό, σα μάτι, ένα και μοναχό, τέρατος που ξεκουραζόταν.
Είχε φθάσει στην έξοδο, όταν μια γυναίκα μελαχρινή, λίγο παχιά, με τα χείλια κατακκόκινα, τον φώναξε από έναν εξώστη πέτρινο ενός μικρού σπιτιού που βρισκόταν στο βάθος της αυλής του καταστήματος, τριγυρισμένο από δέντρα και λουλούδια:
— Θα φας έξω; τον ρώτησε.
Στράφηκε και την είδε και δεν της απάντησε, ενώ είχε ακούσει τι του έλεγε. Αυτή επανέλαβε την ερώτησή της.
— Ναι! της είπε απότομα και βγήκε έξω.
Αντίκρυ σχεδόν του καταστήματος, μέσα σ’ ένα μαγερειό ήτανε πλήθος εργάτες, άλλοι όρθιοι, κινούμενοι δω και κει, άλλοι καθισμένοι, όλοι όμως φωνάζοντας και βουίζοντας σα μέλισσες γύρω από κλαδί γεμάτο λουλούδια.
Ο Μαρκούλης δε διευθύνθηκε κει, αλλά προχώρησε πέρα. Κατέβηκε έναν κατηφορικό δρόμο, όπου απ’ τη μια μεριά υπήρχε βάραθρο, μισογεμισμένο τώρα από σκουπίδια και σκουριές του χυτηρίου, ανέβηκε άλλον και βγήκε στον κύριο δρόμο.
Πέρα λίγο απ’ τον σκονισμένο δρόμο, πάνω σε μια κολόνα αρχαία ριγμένη κάτω σαν Τιτάνας συντριμμένος απ’ την πάλη με τους θεούς, ένας αδύνατος, ψηλός, με καπέλο με πολύ πλατιούς γύρους και γυρτούς σα φτερούγες γέρικου ορνέου, είχε σκαρφαλώσει. Μόλις είδε τον Μαρκούλη περνώντας το σκονισμένο δρόμο, εγλίστρησε κάτω και περίμενε να πλησιάσει. Αλλ' ο Μαρκούλης βάδιζε αργά, και αυτός έχασε την υπομονή:
— Έλα, ντε! του φώναξε υψώνοντας το κεφάλι.
Κρατούσε ένα ροδάκινο και το χώριζε σε κομμάτια χωρίς να το αποχωρίζει απ’ το κουκούτσι του.
Ηταν αυτός ένας φίλος του Μαρκούλη, που πάντα σχεδόν μ’ αυτόν έκανε παρέα. Τον έλεγαν Φουρλή και ήταν ολιγόλογος πολύ. Και έτσι ταιριάζανε, γιατί και ο Μαρκούλης δεν μπορούσε να υποφέρει τις μεγάλες ομιλίες.
Μαζί, δίπλα, χωρίς να μιλούνε, προχωρούσαν μέσα σ’ ένα δρομίσκο που απ’ τη μια μεριά του και την άλλη υπήρχαν πεύκα και χαμόκλαδα ψηλά, ίσαμε σχεδόν ανάστημα ανθρώπου κοντού. Ο Μαρκούλης βάδιζε με το κεφάλι χαμηλωμένο. Κάτι όμοιο με ανάμνηση έκανε να φανερωθεί μέσα σ’ ένα ξαφνικό θάμπωμα του νου του, σα να σύντριβε, ή να προσπαθούσε κάτι να συντρίψει, να πετάξει για να βγει, και τον έκανε αυτό να σηκώσει το κεφάλι και να περπατήσει πιο γρήγορα και νευρικά.
— Μα τι έπαθες; τον ρώτησε ο Φουρλής ξαφνιασμένος.
— Τίποτα! είπε αυτός και με βία στάθηκε.
Αυτό το όμοιο με ενθύμηση πόσες και πόσες φορές δεν το αισθάνθηκε, σε στιγμές στενοχώριας κρυφής πάντα, χωρίς ποτέ να βγει, να φανερωθεί!
Μόλις στρίψανε το δρομίσκο αυτόν, που αντί μυρουδιές λουλουδιών εγέμιζε ο αέρας από βρόμα ψοφιμιού, βρέθηκαν αντικρύ μιας παραγκούλας, που δυο τραπέζια στρογγυλά, σιδερένια, χωρίς καρέκλες, έξω απ’ την πόρτα της έδειχναν αντί επιγραφής τι ήτανε κει.
Μέσα στην παραγκούλα μια παρέα από επτά κακοντυμένους, καθισμένους τριγύρω σ’ ένα τραπέζι, έπαιζε χαρτιά. Όλων τα μάτια υψώθηκαν για λίγο στην είσοδο του Μαρκούλη και του συντρόφου του και πάλι πέσανε στα χαρτιά.
Κάθισαν κοντά στο παράθυρο, ενώ την ίδια στιγμή ξεφύτρωνε ο κρασοπώλης, ένας άνδρακλας ξανθός, με πολλά μαλλιά και χωρισμένα στη μέση, πίσω από ένα ψηλό τεζάχι φορτωμένο μπουκάλες και τους πλησίασε απότομα σα να ήθελε να τους ριχτεί να τους χτυπήσει.
— Κρασί! του είπε ο Φουρλής. Και από κείνες τις μαριδίτσες τις ξεροψημένες!
Και καθώς ο κρασοπώλης έφευγε χωρίς να πει λέξη, του φώναξε:
— Και μισό ψωμί!
Ο Μαρκούλης επροσπάθησε να κοιτάζει αυτούς που έπαιζαν. Ο Φουρλής έβγαλε απ’ την τσέπη του μια κιμωλία και άρχισε να ζωγραφίζει πάνω στο σιδερένιο τραπέζι έναν ανθρωπάκο αγριόμουτρον.
Το κρασί ήρθε και τους διέκοψε, αλλ’ ο Φουρλής είχε τελειώσει τη ζωγραφιά του. Είχε βάλει στο χέρι του ανθρωπάκου ένα τρομερό μαχαίρι. Ο Μαρκούλης, άμα ήπιε δυο τρία ποτήρια, αισθάνθηκε μια ησυχία. Ο νους του, που έμοιαζε σα μυρμηγκοφωλιά την ώρα που έχουνε έξοδο τα μυρμήγκια, ησύχασε. Αλλ’ είδε ξαφνικά μέσα στην ησυχία κείνη κάτι θλιβερό να στέκεται, που τον ενόχλησε. Ήταν η γυναίκα που τον είχε φωνάξει απ’ το σπιτάκι που βρισκόταν στο βάθος της αυλής του καταστήματος, και της είχε αυτός απαντήσει πολύ απότομα. Και αισθανόταν γι’ αυτό λύπη. Κάτω όμως απ’ αυτή τη λύπη, σαν κοιμισμένα κύματα αισθάνθηκε θυμό και αγανάχτηση.
Για κοίτα κει...
Ο Φουρλής κάτι του έδειχνε έξω. Εκοίταξε. Του έδειχνε ένα σκελετό χάρτινου αϊτού που κρεμόταν απ’ τα κλαδιά μιας πιπεριάς.
— Ευτυχισμένη εποχή!... Τα χρόνια περνούνε, πάνε!... είπε ο Φουρλής κουνώντας το κεφάλι.
Ο Μαρκούλης σκέφθηκε: Γιατί να πει ευτυχισμένα, αφού έρχονταν, τρέχανε για δω; Το αποτέλεσμα! Γιατί να λυπούνται τα χρόνια που περνούνε;
Και αισθάνθηκε ευχαρίστηση που ο κόσμος ήτανε ψεύτικος, υπήρχε ο θάνατος, και τα χρόνια φεύγανε!...
Έξω ο καιρός είχε χαλάσει. Ένα σύννεφο ερχόταν σκοτεινό σαν απέραντο μαύρο τέρας, εχθρός του ήλιου, ρίχνοντας σκοτάδι... Ο ήλιος χανόταν. Άνεμος άρχισε να φυσά, και, σα να ’ταν αυτός η πνοή του τέρατος που ερχόταν, όλα τα ίσια δένδρα, τα ακίνητα, γείρανε τις κορυφές τους, τα κλαδιά τους και αρχίσανε να τρέμουν... Η παρέα που έπαιζε χαρτιά τα άφησε πάνου στο τραπέζι και κοίταξε έξω. Ένας με κόκκινο λαιμοδέτη και σκούρο πουκάμισο στηρίχθηκε στον ώμο του κοντινού του, σηκώθηκε με κόπο και πλησίασε στην πόρτα καμπουριαστός.
— Μωρέ! έκανε υψώνοντας το κεφάλι, χωρίς να αφήσει το καμπούριασμα.
Όλοι σηκωθήκανε σέρνοντας τις καρέκλες στα πίσω και ορμήσανε, σαν παιδιά σχολείου, στην πόρτα.
— Πάει, χάλασε ο καιρός!
— Πάει ο ήλιος!
— Μωρέ, τι τον λυπάσαι; Μας έχει κάψει τη γούνα κι αυτός!
— Σκοτεινιά! Μαυρίλα! 
Στη φυλακή μας πήγαζαν, στα σίδερα τα μαύρα!...
Άρχισε ένας να τραγουδά κουνώντας το κεφάλι δεξιά και αριστερά και γέρνοντας στην πόρτα.
Σώπα, ρέ! του φώναξε κείνος με τον κόκκινο λαιμοδέτη.
— Να δείτε ότι θα ’χουμε βροχή και βροχή!...
— Ας βρέξει φωτιά!
— Ας χαθεί ο κόσμος!
— Και οι φυλακές!
— Για κοιτάτε ένα, πώς γυρίζει σα φίδι και κουλουριάζεται!
— Έχουνε ψυχή τα σύννεφα!
— Τώρα σε λίγο θα γεννήσουν!
— Το νερό!
— Τη φωτιά!
Ένας κινήθηκε προς το τραπέζι:
— Πάμε να φύγουμε; είπε.
— Πάμε, πάμε!
— Αχ, αν έβρεχε κρασί!
— Τι λες, μωρέ κουτέ; Θα μας άφηναν να μαζέψουμε; Θα το ’καναν ευθύς του δημοσίου!
— Και δώσ’ του φόρο!
Η παρέα έφυγε. Ο Μαρκούλης και ο Φουρλής έμειναν μόνοι μέσα στην παραγκούλα, γιατί και ο κρασοπώλης είχε χαθεί.
Έξαφνα ο Φουρλής κοίταξε καλά τον Μαρκούλη, στρίβοντας το μουστάκι του· έπειτα, ακουμπώντας σιγαλά τη γροθιά του στο τραπέζι και πάνω στη ζωγραφιά του τη μισοσβησμένη, έριξε τα μάτια του σ’ αυτή και είπε:
— Δε μου λες, Μαρκούλη, είσαι καλά βέβαιος ότι ο συγγενής, ο καταστηματάρχης, αυτός δηλαδή της γυναίκας σου, είναι σωστός συγγενής; Ειλικρινής;
Ο Μαρκούλης ταράχθηκε, κιτρίνισε.
— Τι θες να πεις; ρώτησε.
— Να!... απάντησε ο Φουρλής, ανοίγοντας το χέρι του σα να του έδειχνε αυτό που έλεγε μέσα κει και κοιτάζοντάς τον κατάματα. Δεν καταλαβαίνεις;... Πώς πρέπει να σ’ το πω;... Μ’ άλλα λόγια, είναι συγγενής ή πατά τη συγγένεια;... Δεν καταλαβαίνεις;
Εγώ σ’ έχω για έξυπνο άνθρωπο!... Είμαι φίλος σου και έχω ενδιαφέρο να σ ’ το πω!...
Ο Μαρκούλης δεν άκουγε πια. Άκουγε φωνές άλλες μέσα του, πλήθος, σαν όλη εκείνη η ησυχία που αισθανόταν να εγέμισε από φωνές, που η καθεμιά προσπαθούσε να του πει διαφορετικά απ’ την άλλη πράγματα!..
Και έξω ο καιρός πάλι έφκιαχνε. Το μαύρο σύννεφο μόνο φοβέρισε και πέρασε. Ο ήλιος πάλι έλαμψε.
Ο Φουρλής ξακολουθούσε να μιλά. Ο Μαρκούλης άκουσε στα τελευταία μίαν ερώτηση που του έκανε ο Φουρλής:
— Έκαμα ή δεν έκαμα καλά;
— Ναι! είπε χωρίς να ξέρει καλά γιατί το έλεγε.
Στη στιγμιαία σιωπή που έγινε ακούσθηκε μια φωνή βραχνή να τραγουδά ένα παλιό τραγούδι. Ο Φουρλής πλησίασε περισσότερο την καρέκλα του και του είπε:
—  Άκου δω!... Έτσι μην τ’ αφήσεις! Το πράμα αυτό θέλει εκδίκηση! Αίμα!...
Ο Μαρκούλης τον κοίταξε και τον είδε να έχει τα φρύδια σουφρωμένα και απ’ τα μάτια του να βγαίνει μια ακτίνα σκληρή, άγρια.
Και χαμηλώνοντας έπειτα ο Φουρλής το κεφάλι και γέρνοντας αυτό στον ώμο, του είπε κοιτάζοντας αλλού:
— Άκου δω!... Άσε και έχω την ιδέα μου. Θα τον κάνω να χορέψει στο ταψί! Για άκουσε!...
Άρχισε σιγά να λέει στον Μαρκούλη ένα σχέδιο που πολλά χρήματα του Σαμπίδη, του καταστηματάρχη, θα πέφτανε στα χέρια τους. Και στο τέλος θα τον έστελναν να βρει τους πεθαμένους γονιούς του.
Έτσι θα εκδικούνταν την ατιμία των πλουσίων, που με τα χρήματά των άλλο δεν κάνουνε παρά να φέρνουνε την ντροπή στα φτωχά σπίτια! Και όταν παίρνανε τον παρά, θα το βάζανε για την Αμερική, όπου θα άρχιζαν νέα ζωή!...
Ο Μαρκούλης άκουγε σφίγγοντας τον πάγκο, επειδή αισθανόταν ζάλη, σα να φοβόταν να μην κυλιστεί σε βάραθρο που ανοίγανε τα λόγια του Φουρλή, βάραθρο μαγικό και σατανικό μαζί.
— Τι λες; τον ρώτησε, άμα τελείωσε, ο Φουρλής.
Μπόρεσε να αρνηθεί και είπε:
— Έτσι γρήγορα; Στάσου να ξεζαλιστώ!
— Να ξεζαλιστεί! έκανε ο Φουρλής σα να το έλεγε σε κάποιον άλλο και κούνησε το κεφάλι.
Ο Μαρκούλης έφερε το χέρι στο μέτωπο. Ήθελε να σκεφθεί, αλλ’ η σκέψη χανόταν.
— Και πότε θα μου πεις; Πρέπει να το βάλουμε εμπρός γρήγορα!
— Καλά!... Αύριο!
Ένα σφύριγμα ακούστηκε.
Ήταν του καταστήματος που δούλευε ο Μαρκούλης. Ο Φουρλής σηκώθηκε, έφερε το χέρι στην τσέπη του, έβγαλε λεπτά, έπειτα χτύπησε δυνατά το τραπέζι φωνάζοντας τον κρασοπώλη. Μια μικρή πορτούλα άνοιξε στο βάθος της παραγκούλας και φάνηκε ο κρασοπώλης. Πίσω, έξω, έδειξε η ανοιχτή πορτούλα ρούχα απλωμένα να σαλεύουν απ’ τον άνεμο. Πληρώσανε και έφυγαν. Λίγο πιο πέρα απ’ τη ριγμένη κολόνα χώρισαν.
— Λοιπόν, αύριο! του θύμισε πάλι ο Φουρλής.
Ο Μαρκούλης υποσχέθηκε, αλλ’ η ζάλη του δυνάμωνε, και μαζί μια ταραχή, σαν κάποια άλλη ζωή να ξύπνησε μέσα του και ταραζόταν μανιακά. Τα λόγια του Φουρλή τα αισθανόταν σα φίδια μικρά, άπειρα φίδια, να γυρίζουν, να τρέχουν στο νου του.
Θεέ μου, τι να κάνω!
Στην ερώτηση αυτή, ταράχθηκε ακόμα περισσότερο, σα να συντρίφθηκε ή να γκρεμίσθηκε κάτι μέσα του που τον έκανε να λησμονήσει όλα, όλα, και μια ανάμνηση έκανε να φανεί. Αλλά, πριν αυτή φανερωθεί, χάθηκε, έσβησε, και μια άλλη ανάμνηση απλώθηκε, ή άρχισε να βγαίνει εμπρός του, με μεγάλη δύναμη, σα να ήθελε να του ρουφήξει τη σκέψη. Ήταν αληθινή μαγεία! Μια κόρη παρουσιάσθηκε, μια ενθύμηση κάποιας αγάπης χαμένης, και μαζί πλήθος μικρών και μεγάλων ενθυμήσεων να έρχονται, να έρχονται, και το κενόν να γεμίζει οράματα αναμνήσεων!...
Ο Μαρκούλης ετρόμαξε. Του φάνηκε ότι ο νους του ήθελε χαθεί μέσα στην ανάμνηση αυτή, που τον έσερνε σα να του τραγουδούσε μαγικό τραγούδι και, κάνοντας μια μεγάλη προσπάθεια για ν’ απαλλαχτεί, άρχισε να περπατά γρήγορα, σχεδόν να τρέχει.
 Άκουσε έναν κρωγμό ψηλά και κοίταξε να στυλώσει το νου του στο κοράκι που με μεγάλες φτερούγες πετούσε στον καταγάλανο ουρανό, αφήνοντας σ’ αυτόν κάποτε τη μαύρη φωνή του.
Και το κατόρθωσε.
Τι έπαθα; ρώτησε τον εαυτό του, αισθανόμενος ακόμα δεμένο το νου του με την ανάμνηση και ενώ ακόμα κομμάτια αναμνήσεων, σα συντρίμμια της, περνούσαν απ’ εμπρός του.
Ενόμιζε όμως ότι οι θάλαμοι, οι διάδρομοι, οι χώρες, το πλούσιο σπίτι, η κόρη εκείνη υπήρχαν, τα είχε γνωρίσει κάποτε, σε περασμένες εποχές, είχε ζήσει κοντά τους, είχε αγαπήσει, είχε αγαπηθεί!... Πότε;
Είδε ότι είχε πάρει άλλο δρόμο και ξαναγύρισε.
Σε λίγο του φαινόταν να τα είχε δει κάποτε στον ύπνο του και τώρα του είχαν έρθει στη μνήμη.
Και όταν είχε φθάσει κοντά στο κατάστημα και ζήτησε πάλι να θυμηθεί το όνειρο, δε βρήκε παρά ένα κενό!
Την άλλη μέρα σηκώθηκε ο Μαρκούλης πολύ πρωί, κατά τη συνήθειά του. Δεν είχε όμως πολύ κοιμηθεί, και στον ολίγο ύπνο του δεν είδε άλλο όνειρο παρά ότι άκουγε μια μεγάλη θάλασσα να βογκά άγρια. Βγήκε έξω στην αυλή και άνοιξε τη μεγάλη πόρτα του καταστήματος.
Ήτανε κει φύλακας και εργάτης. Τον είχε μήνες τώρα προσλάβει, κατατρεγμένον απ’ την τύχη, ο Σαμπίδης ο καταστηματάρχης, συγγενής μακρινός της γυναίκας του. Και του είχε δώσει και για κατοικία το μικρό σπιτάκι, το τριγυρισμένο από δέντρα και λουλούδια, που ήταν στο βάθος της αυλής του καταστήματος.
Σε λίγο ανέβηκε πάλι πάνω στο σπιτάκι. Είχε κάτι λησμονήσει. Η γυναίκα του είχε σηκωθεί. Στο σπίτι άκουσε, και το πρόσεξε τώρα, τη συνηθισμένη κίνηση, σαν πρωινό του σπιτιού τραγούδι στη ζωή. Για μια στιγμή κλονίσθηκε σα ν’ άκουσε αγαπητή φωνή, που τον έφερνε πίσω, τον ξυπνούσε από κάποιο κακό όνειρο που είχε πλανηθεί, αλλά κείνη τη στιγμή βρυχηθμός σα φωνή τέρατος ακούσθηκε... Το εργοστάσιο εσφύριζε καλώντας τους εργάτες...
Η εργασία είχε αρχίσει. Τα σφυριά χτυπούσαν το κόκκινο σίδερο στ’ αμόνια, η μηχανή ξεφυσούσε σαν άνθρωπος που τρέχει, το φυσερό γύριζε με κρότο και ο φούρνος έβραζε, έκαιε, βούιζε.
Οι εργάτες, κοντά στα μακριά σίδερα που μέσα στον κύκλο που είχαν στη μέση είχαν περάσει τα χωνιά, περίμεναν σιωπηλοί. Ένας χύτης κρατώντας σίδερο μυτερό πλησίασε και χτύπησε τη φραγμένη τρύπα. Μεμιάς φάνηκε φωτιά σα θεριό που παραμόνευε, φωτιά ρευστή, και άρχισε να τρέχει στο χωνί που ήταν από κάτω. Το αρπάξανε, μόλις γέμισε, οι εργάτες απ’ τα μακριά χερούλια και τρέξανε για τις κάσες, ενώ μέσα στο χωνί η ρευστή φωτιά έλαμπε σαν ήλιος και κουνιόταν σα νερό.
Ο Μαρκούλης βοηθούσε κρατώντας απ’ το ένα χερούλι ενός μεγάλου χωνιού. Είχε δει τον Φουρλή, που τον είχανε πάρει για να βοηθήσει στο χυτήριο, να τον κοιτάζει και να του νεύει. Τον λησμόνησε. Φάνηκε να βυθίζεται στην εργασία του, ενώ η αλήθεια ήταν ότι εργαζόταν σαν ψεύτικος, μηχανικός άνθρωπος. Όταν συνερχόταν κάποτε, ετρόμαζε που έβλεπε πού βρισκόταν. Κάπου είχε πάει...
Κοίταζε από ένα μπαλκόνι ψηλό, πολύ ψηλό. Πέρα φαινόταν θάλασσα και πλήθος κατάρτια. Ο ήλιος που απλωνόταν ήτανε κόκκινος πολύ. Κάπου κει ήτανε μεγάλη πυρκαϊά! Και σ’ ένα τραπεζάκι κοντά στο μπαλκόνι, έβλεπε σε μια πιατέλα να ανοιγοκλείνουν θαλασσινά, χτένια, στρείδια...
Σε λίγο μέσα στο χυτήριο παντού φωτιά και καπνοί. Το ρευστό σίδερο έρεχε μέσα στα αποτυπώματα από τις τρύπες τους, και λες και ήταν μικροί και μεγάλοι τάφοι που τους έριχναν ζωή!
Οι χύτες και οι εργάτες, άγριοι και καταϊδρωμένοι, βλασφημώντας εργάζονταν. Κάποτε περίμεναν να πάρουν πράμα, κοιτάζοντας πόσα άχυτα είχαν ακόμα.
— Εμπρός! Έτοιμοι! ακουγόταν μια φωνή, και γρήγοροι έτρεχαν με τα χωνιά.
Κατά τις δυο το απόγευμα οι κρότοι είχαν πάψει. Ο φούρνος έμενε χωρίς βουή πια και φλόγες, με ανοιχτή την πόρτα, απ’ την οποίαν είχαν τρέξει σκουριές, κάρβουνα, σαν τέρας ξεκοιλιασμένο.
Ο Μαρκούλης απέφυγε τον Φουρλή και μετά την ανάπαυση. Έφυγε έπειτα κρυφά. Ώρες γύρισε μόνος πηγαίνοντας όπου τύχει.
Όταν βράδιασε, γύρισε στο σπίτι του, αντί να πάει ή να διευθυνθεί στο κρασοπουλειό, καθώς έκανε πάντα.
Όταν έφθασε στην αυλή, πάνω σε μια πλάκα και κοντά σε απλωμένα νερά που ζωγράφιζαν στα βάθη τους τα μαύρα σύννεφα και την ημισέληνο σα θαμπό φως να τρέχει κρυμμένη πίσω απ’ αυτά, σαν κάποιος μάγος δαίμονας να έτρεχε κάμνοντας μαγείες με το φανάρι του το μαγικό, είδε ένα μαύρο πράγμα να στέκεται, ή να είναι πεσμένο. Ήταν ο Κοκοράκης, όπως τον έλεγαν στο εργοστάσιο, ένας μικρός ορφανός που έμενε κοντά του.
— Τι κάνεις εκεί;
Ο Κοκοράκης έτρωγε φύλλα μαρουλιού γεμάτα λάσπη, κρεμασμένα απ’ το στόμα του χωρίς να βάζει χέρι, όπως τα τρώνε οι κατσίκες. Κείνη τη στιγμή νόμιζε πως ήτανε κατσίκα.
Στη φωνή του Μαρκούλη πετάχτηκε, και το χέρι του εκράτησε το φύλλο που κρεμόταν από το στόμα του.
— Έλα δω! Να, πάρε αυτό και πήγαινε στον θειο σου!... Να μείνεις εκεί απόψε και αύριο πρωί πρωί, με το σφύριγμα, έρχεσαι!... Πάρ’ το!... Έχω την εορτή μου αύριο, γι’ αυτό σ’ το δίνω!...
Ο μικρός στεκόταν ακίνητος, κρατώντας τη δραχμή με το ένα χέρι και με το άλλο τα φύλλα του μαρουλιού. Του είχε κάνει μεγάλη εντύπωση η γενναιοδωρία του Μαρκούλη και ακόμα πιο πολύ ο τρόπος του, τα λόγια του. Του φάνηκε ότι θα τον έβλεπε να κλαίει. Αλλ’ ο Μαρκούλης συνήρθε. Τον κοίταξε που στεκόταν και του είπε απότομα:
— Έλα, φεύγα!
Ο Κοκοράκης όρμησε με το λαιμό τεντωμένο, το κεφάλι λίγο στραβά, σαν έτοιμος να κερατίσει, πάτησε στα απλωμένα νερά, χαλώντας τη ζωγραφιά, που έδειχναν τώρα στα βάθη τους την ημισέληνο να βγαίνει σε μέρος ελεύθερο, καθαρό από σύννεφα και να τρέχει, και βγήκε έξω.
Ο Μαρκούλης ανέβηκε την πέτρινη σκάλα, που έφερνε σ’ ένα πλατύσκαλο καγκελωτό, είδος μικρού εξώστη, και που κάτω έχασκε βαθύ υπόγειο. Ήξερε ποιον θα βρει μέσα στο σπίτι του.
Μέσα σε δωμάτιο καλά επιπλωμένο βρισκόταν η γυναίκα του, μια θεία της, νέα ακόμα, μελαχρινή πολύ, και ο Σαμπίδης, ο εργοστασιάρχης. Η θεία ήταν εκείνη που κατόρθωσε να θυμηθεί ο πλούσιος συγγενής τη συγγένεια που είχε με τη γυναίκα του Μαρκούλη.
Ο Σαμπίδης έριχνε χαρτιά, καθισμένος στο τραπέζι κοντά, ξεσκούφωτος. Η λάμπα από πάνω του φώτιζε δυνατά τα κόκκινα μαλλιά του. Οι δυο γυναίκες στέκονταν όρθιες κοντά του, η μια από τον ένα ώμο και η άλλη από τον άλλο, κι έβλεπαν τα χαρτιά και άκουγαν το χρησμό τους.
 Με το άνοιγμα της πόρτας σήκωσαν τα κεφάλια τους και κινήθηκαν. Ο Μαρκούλης νόμισε ότι είδε τη γυναίκα του να κατεβάζει το χέρι της από τον ώμο του Σαμπίδη, που πάνω το είχε. Τη στιγμή κείνη άκουε τη Μάσα, τη θεια, να λέει σιγά:
— Να κι ο μπέκρας!
— Έλα να δεις!... Ο κύριος Σαμπίδης έγινε απόψε η Μοίρα!... Λέει στη θεια ότι θα παντρευθεί γρήγορα και θα πάρει έναν κατσαρομάλλη!..
— Δε λες και σε σένα τι λέει;... της έκανε η Μάσα.
— Ε!...
— Να, τι της λέει, αφού το θέλεις, είπε η Μάσα γελαστή. Ότι θα χηρέψει γρήγορα και θα παντρευθεί πολύ γρήγορα!
Δε θέλησε αυτός να αντικρίσει το βλέμμα της γυναίκας του, που το αισθάνθηκε ριγμένο πάνω του.
— Πώς το ’παθες και ήρθες νωρίς; τον ρώτησε αυτή.
Καθώς ο Μαρκούλης σήκωσε το βλέμμα, είδε ένα γρήγορο ύψωμα των ματιών του Σαμπίδη απ’ τα χαρτιά. Σπάνια πολύ ο Μαρκούλης να πάει νωρίς. Πάντα σχεδόν πήγαινε αργά πολύ και έτσι δεν έβλεπε τον Σαμπίδη κύριο του σπιτιού του, ούτε τη Μάσα.
Και όταν πήγαινε, καθόταν σαν ξένος σε μια γωνιά.
Και τώρα πάλι που κάθισε παράμερα, ενώ οι άλλοι φλυαρούσαν και κοίταζαν το άπλωμα των χαρτιών του Σαμπίδη, αυτός θυμάται με άγρια ηδονή την περιφρόνηση που πάντα του έκανε ο εργοστασιάρχης μέσα σ’ αυτό το σπίτι, που ήθελε και κει να φαίνεται ο προϊστάμενος.
Ερχόταν στην αρχή στο σπίτι του περισσότερο με το δικαίωμα του συγγενή, αλλά έχοντας και το ύφος του κυρίου. Πάντα διηγιόταν, έλεγε πολλά, τι συνέβαινε έξω, επεισόδια, ιστορίες. Και καθώς διηγιόταν, σπάνια πολύ να στραφεί στον Μαρκούλη, αλλά σχεδόν πάντοτε κοίταζε την Ειρήνη, τη γυναίκα του Μαρκούλη, σα να διηγιόταν μόνο σ’ αυτή κι οι άλλοι να μην υπήρχαν. Αυτό τον λυπούσε και ζητούσε να το πάρει για αβρότητα, ή αγάπη συγγενική, αλλά μια υποψία τον θύμωνε, του έλεγε άλλα, και αυτός για εκδίκηση μικρή, παιδιάστικη, κοίταζε, την ώρα όταν μιλούσαν, τη λάμπα και μετρούσε, ξαναμετρούσε τα σίδερα που την κρατούσαν, τους κρίκους...
Ο Σαμπίδης είχε αραδιάσει τα χαρτιά και, αφού στάθηκε, σκέφθηκε, είπε:
— Έτοιμα!... Άκουσε πάλι συ!... Ποτέ σου να μην πιστεύεις αγάπη παρά όταν σ’ αγαπούνε!
Η Μάσα τον διέκοψε:
— Τα λένε αυτά τα χαρτιά σου;
— Μάλιστα!
— Να σε βράσω!... Εγώ θέλω όπως πριν να τα λες, και όχι έτσι! Σαν τις σωστές Μοίρες! Και μιμήθηκε τις Ατσιγγάνες: Μοίρες, Μοίρες! Μύλους, μύλους! Καλούς μύλους!
Και ήταν όμοια Ατσιγγάνα, με τη βραχνή φωνή της, το μελαχρινό πρόσωπό της και τα κατάμαυρα μάτια της.
Ο Σαμπίδης έκλινε το κεφάλι στα πλάγια.
— Έτσι θέλεις; Καλά! Εγώ δε χαλώ χατίρι!
Και άρχισε να λέει χτυπώντας με το δάχτυλο το τραπέζι σα να γινόταν τυμπανοκρουσία που έβγαινε ο χρησμός.
— Από κακό θάνατο συ θα πας!...
— Να σε ψήσω!
Ο Σαμπίδης σταμάτησε το χτύπημα του τραπεζιού και σήκωσε το άλλο χέρι του, σα να ’θελε να τους κάνει να σωπάσουν.
— Για! έκανε και ακούμπησε το χέρι στο μέτωπο. Τώρα που είπες έτσι, θυμήθηκα ένα όνειρό μου, παράξενο και αστείο, που είδα κατά τα ξημερώματα. Ήμουνα, λέει, άλλοτε σε μια σκάφη μέσα γυμνός και άλλοτε σ’ ένα μπάνιο!... Έξαφνα βλέπω ότι δεν ήμουν ούτε στο ένα ούτε στο άλλο, αλλά σε μια μεγάλη ταψάρα! Ακούτε! Εγώ στο ταψί! Και δεν ήμουν όμως άνθρωπος, αλλά διάνος, διάνος μαδημένος, ζωντανός όμως! Και μ’ έστελναν στο φούρνο!...
Οι δύο γυναίκες έβαλαν τα γέλια. Ο Μαρκούλης προσποιήθηκε ότι κοίταζε ένα χαρτί που ήταν στο πάτωμα.
— Μωρέ, όνειρο!... Επιτυχημένο! Γιατί, να σου πω, μοιάζεις πολύ με διάνο!... του είπε η Μάσα.
— Όχι όμως με μαδημένο!...
— Ελάτε τώρα!... Αφήστε τα!... Θα μας πεις τη μοίρα; είπε και η γυναίκα του Μαρκούλη.
Ο Σαμπίδης έσκυψε το κεφάλι πάνω στα χαρτιά. Ο Μαρκούλης σηκώθηκε και προχώρησε στην πόρτα.
— Πού πας; άκουσε τη γυναίκα του να του λέει.
— Δε θ’ αργήσω! απάντησε.
Πάντοτε το ενδιαφέρο της τον εκλόνιζε, αλλά τώρα, καθώς στράφηκε στη φωνή της και είδε το πρόσωπό της κοκκινισμένο και του φάνηκαν τα μάτια της να έχουνε κάτι λάγνο, βγήκε έξω σα μανιακός. Καταράσθηκε τον εαυτό του, που άφησε έτσι τα πράγματα να φθάσουν, ρίχνοντας όλη την ευθύνη σ’ αυτόν. Κι έπειτα, που δεν ετόλμησε να εκδικηθεί καλά, σκληρά την ατιμία, αλλ’ έπεσε στο κρασί, στο κρασί για να λησμονήσει, ρίχνοντας μ’ αυτό σκοτάδι στο νου του, στην κάθε σκέψη της τιμής και της αγάπης!... Και πώς ήθελε τώρα τη γυναίκα του δική του, την αγάπη της! Την ήθελε σαν τ’ αγρίμι που περνά έρημο και τρέχει διψασμένο ζητώντας πηγή νερού! Εκείνο το γύρισμά της, τα μάτια της, που είδε να καίουν και να μεθούν από επιθυμία, το κοκκίνισμά της!..
Δεν είχε τραβηχθεί πολύ και γύρισε πάλι πίσω σιγά και έσκυψε και κοίταξε από μια τρύπα της πόρτας...
Το ένα χέρι είχε στα χαρτιά επάνω ο Σαμπίδης, το άλλο το είχε περάσει στο σώμα της γυναίκας του Μαρκούλη, ενώ αυτή βρισκόταν ακουμπισμένη στον ώμο του σαν πεσμένη επάνω του. Σιγά σιγά μιλούσε ο Σαμπίδης, αποχαυνωμένος. Της έλεγε τη μοίρα!
Ο Μαρκούλης κίτρινος, κίτρινος κοίταζε... Την ήθελε αυτή τη σκηνή τώρα για καλό, τελευταίο στερέωμα της απόφασής του. Έφυγε έπειτα γρήγορα και σιγά και βγήκε έξω στο μικρό μπαλκονάκι της εισόδου.
Ήταν ησυχία. Την άκουσε. Ένα ψιθύρισμα νόμισε να άκουγε τώρα, όπως τα μικρά του χρόνια το μουρμούρισμα, ή το παραμιλητό, της σιωπής. Η ημισέληνος ψηλά έτρεχε σε μέρη ελεύθερα από σύννεφα.
Αύριο; σκέφθηκε.
Θυμήθηκε την εργασία του, την παραγκούλα, τον Φουρλή, τους άλλους εργάτες. Και λυπήθηκε, λυπήθηκε. Το σπίτι του, τη γυναίκα του...
Αχ! έκανε. Είναι τελειωμένο!
Η σελήνη πάλι κρύφθηκε σε μαύρο σύννεφο. Ένας σκύλος άρχισε να γαβγίζει. Ησυχία... Ένα αεράκι έσεισε τα δέντρα, και αυτά αρχίσανε να φλυαρούνε, με το σκούντημά του, σα να θύμωσαν. Η σελήνη έμεινε κρυμμένη. Μια γάτα άσπρη φάνηκε ν’ ανεβαίνει σ’ ένα δέντρο κει κοντά του· έπειτα πάλι κατέβηκε σιγά και χάθηκε γρήγορα προς το κατάστημα, κάτι κυνηγώντας.
Από το κατάστημα ήρθε ο κρότος του ρολογιού, που σήμαινε τις ώρες.
Πλησίαζε η ώρα που θα έφευγαν, και μαζί θα ερχόταν η εκδίκηση, η καταστροφή!
Τι θα κάνω; ρώτησε σε λίγο τον εαυτό του, σα να είχε λησμονήσει τι είχε αποφασίσει να κάνει και ρωτούσε ξένον, που το ήξερε, να του το πει. Μια αφηρημάδα είχε πέσει στο νου του, και ήτανε αυτός σα να έμεινε άδειος! Έβιασε τον εαυτό του και άρχισε να λέει και να ζητά τι θα έκανε, σα να μάζευε συντρίμμια. Του φάνηκε όμως ότι τα λόγια χανόνταν πάλι, ευθύς να έσβηναν, και τίποτε δεν έμενε στο νου του, και ταράχθηκε.
Ξαφνικά κάτι όμοιο με αστραπή, με λάμψη πέρασε απ’ το νου του και τον έκανε όλα, μα όλα τώρα να τα λησμονήσει: το μέρος που βρισκόταν, την εκδίκησή του, τον Σαμπίδη, τη Μάσα!...
Θεέ μου! είπε μόνο.
Είδε τα δέντρα να κουνιούνται, τη μαύρη κορυφή των κυπαρισσιών, τη σελήνη θαμπή να φαίνεται, σα να ’βλεπε άλλον, ξένον σ’ αυτόν πια κόσμο, και πάλι η ενθύμηση κείνη η μαγική απλώθηκε εμπρός του και του έσυρε, σα να του ρουφούσε, τη σκέψη. Η θεία μορφή της κόρης γελαστή, με τα μάτια γεμάτα ηδονή, παρουσιάσθηκε, και ένα πέλαγος ζωής λησμονημένης, που είχε περάσει άνοιξε εμπρός του!...
Οι ενθυμήσεις ζωήρευαν ή τα οράματα γίνονταν πιο ζωντανά, αλλά μια κρυφή σκέψη, ελεύθερη ακόμα απ’ τη μαγεία, τον ανάγκασε να αντισταθεί. Θέλησε να φύγει απ’ εκεί, να τρέξει αλλού, να αποσύρει το νου του απ’ την ψεύτικη ενθύμηση, που με οράματα παρουσιαζόταν, αλλά δε θυμόταν ούτε πού βρισκόταν, ούτε άλλο τίποτα έβλεπε καλά εμπρός του και, αντί να ορμήσει στη σκάλα, όρμησε, τυφλά, αντίθετα, ανεβαίνοντας το πεζούλι που κάτω σα στόμα Άδη βρισκόταν ξέσκεπη η βαθιά είσοδος υπογείου...
Κάτω χτυπημένος εσπάραζε, χωρίς να μπορεί να βγάλει μιλιά. Αλλά η ενθύμηση ακόμα δεν τον άφηνε, τα οράματα μιας ζωής που είχε περάσει, και η κόρη η γλυκιά έσκυβε από πάνω του και τον κοίταζε τώρα θλιμμένα. Και καθώς ήταν έτοιμος να σβήσει και το αίμα τον πλημμύριζε, έσκυψε ακόμα η κόρη κείνη, που του θύμιζε περασμένη, θεία αγάπη, και τον φίλησε, αλλά δεν ήταν πια αυτή, ήταν η κόρη που είχε την αδελφή με τη βραχνή φωνή και που είχε αγαπήσει όταν έμπαινε στον κόσμο!...


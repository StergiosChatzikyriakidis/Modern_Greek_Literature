ΟΙ ΑΧΩΡΙΣΤΟΙ 
Αντικρύ τους ένα ρολόι χτυπούσε, χτυπούσε σα να ’παίζε κι αυτό κάποιο παιχνίδι χωρίς διακοπή και να το ’παιζε κοιτάζοντάς τους. Και κάθε τόσο, με κάτι άλλους χτύπους, χτυπούσε δυνατά, μετρούσε τι είχε ετοιμάσει, όπως σχεδόν έκαναν κι αυτοί όταν μετρούσαν τι είχαν κερδίσει.
Απ’ το πρωί, όταν ακόμα το μικρό καφενείο ήτανε μ’ έναν ή δύο πελάτες, θ’ αρχίζανε να παίζουν τραβηγμένοι στο βάθος του, και πάντα στην ίδια θέση, κάτω από ένα μικρό σιδερόφραχτο παράθυρο μ’ ένα πράσινο ανασυρμένο κουρτινάκι. Και παίζανε χωρίς διακοπή. Κάποτε διατάζαν καφέ και τον πίνανε πάνω στο παιχνίδι. Τι γινότανε στο καφενείο, ποιοι έρχονταν, ποιοι φεύγανε, γνωστοί, ξένοι, άγνωστοι, τι λέγανε, αυτοί δε βλέπανε, δεν άκουγαν τίποτα. Απ’ την ώραν που ’χαν καθίσει στο μικρό μαρμαρένιο τραπεζάκι κι είχαν αρχίσει να ρίχνουν πάνω του τα χαρτιά, όλα χάθηκαν, τα πάντα, και η ανθρωπότης δεν υπήρχε, και μόνο αυτοί οι τρεις εκεί, στη γωνιά, ζούσαν. Έξω μέρες καλές, χειμωνιάτικες, ο κόσμος γύριζε στον ήλιο, ξαπλωνότανε να λιαστεί σε καθίσματα, σε πάγκους, άμαξες, αυτοκίνητα περνούσανε γεμάτα φαιδρό κόσμο, αυτοί εκεί, σκυμμένοι στα χαρτιά μένανε. Και τις καλοκαιρινές μέρες, που ο ήλιος, η ζέστη ενάρκωνε τα πάντα και οι δρόμοι ερημώνανε και τα παιδιά του καφενείου όρθια κοιμόντουσαν, αυτοί, αναίσθητοι στη νάρκη, στο αγκάλιασμα του ύπνου, βρισκόντουσαν στη θέση τους.
Να, έξω μουσική περνά, στρατός πίσω, μάγκες, παιδιά του σχολείου και μεγάλοι άντρες ακολουθούν.
Ο κόσμος βγαίνει στα παράθυρα, στις πόρτες, άλλοι στέκονται. Αυτοί δεν άκουσαν τίποτα, τίποτα δεν είδαν! Ούτε τον μάγκα ακόμα δεν είδαν, που πλησίασε στο παράθυρό τους και, κολλώντας τη μύτη του στα γυαλιά, προσπάθησε να δει μέσα. Κάποτε μόνο, όταν μπόρα μεγάλη ξεσπούσε και οι κεραυνοί τρομεροί την πλάση τράνταζαν, αυτοί σα να ξυπνούσαν από βαθύτατο ύπνο λέγανε:
— Μπα, βρέχει!...
— Και μπόρα!
Κι ύστερα:
— Έλα, έλα, ρίξε!...
Το μεσημέρι ερχόταν. Το ρολόι χτυπούσε δώδεκα φορές και οι καμπάνες των εκκλησιών, σα να εσήμαιναν κάποια μεγάλη εορτή, χτυπούσαν, χτυπούσαν. Τα σχολεία τελείωναν, ή άφηναν το μάθημα, οι δουλευτάδες τη δουλειά τους, και οι δρόμοι γέμιζαν από κόσμο, από πλουσίους και φτωχούς που τρέχανε να φάνε. Αυτοί εκεί, στη θέση τους, παίζανε. Δεν άκουσαν ούτε είδαν το ρολόι, που, με σηκωμένους στο δώδεκα δείχτη και λεπτοδείχτη, φαινόταν να λέει: «Σιωπή πια!»
Ούτε καμπάνες πρόσεξαν, που τόσο δυνατά χτυπούσαν, μα και ούτε στις άλλες καμπάνες που ’χανε μέσα τους δίναν προσοχή! Κι έτσι περνούσε το μεσημέρι. Κι ενώ το καφενείο ερήμωνε, ή είχε ερημώσει, αυτοί εκεί:
— Καρό!
Ξαφνικά συνήρχονταν σα να ξυπνούσαν και κοίταζαν το έρημο μαγαζί.
— Μωρέ, πέρασε η ώρα!
— Έτσι φαίνεται!
— Τι ώρα είναι;
— Να, εμπρός σου!
— Πω πω! Δύο και δέκα!
— Μωρέ, πώς περνάει η ώρα!
Το ρολόι, σα να τους κοίταζε ειρωνικά που φεύγανε, ξακολουθούσε να παίζει το δικό του παιχνίδι, φκιάχνοντας άλλη ώρα, για να τη σκορπίσει έπειτα στο κενόν, ή στον άνεμο...
Ήταν και οι τρεις συνταξιούχοι. Οι δύο πολιτικοί και ο τρίτος στρατιωτικός. Οι δύο, ο στρατιωτικός και ο ένας πολιτικός, ήτανε γεροντοπαλίκαρα. Ο τρίτος είχε παντρευτεί κι είχε χάσει τη γυναίκα του. Αλλά ποτέ δεν ανάφερνε γι’ αυτή. Κι αυτό, ότι είχε παντρευτεί, έτσι το ’πε, στην αρχή που ’χε γνωριστεί με τους άλλους.
Και κει, στο καφενεδάκι κείνο είχανε γνωριστεί. Ο στρατιωτικός ζητούσε να παίξει πρέφα, και οι άλλοι δύο αυτό επιθυμούσανε. Από τότε, και ήτανε χρόνια αρκετά, κάθε μέρα βρισκόντουσαν στο καφενεδάκι και παίζανε. Και πάντοτε στην ίδια θέση. Θυμώνανε, μουρμούριζαν όταν κανείς άλλος που δεν τους ήξερε τους την έπαιρνε.
Ο ένας ήξερε τον άλλον όμως με μόνο το μικρό του όνομα, το βαφτιστικό. Το επίθετο το ’χε λησμονήσει.
Στην αρχή, ή την πρώτη φορά που γνωριστήκανε, που ρώτησε ο ένας τον άλλον, μετά το παιχνίδι, τ’ όνομά του, ο απόστρατος ξαφνιάστηκε που άκουσε το όνομα του ενός. Αλλ’ έπειτα είπε με το νου του: Μα μήπως θα ’ναι ένας να ’χει αυτό το επώνυμο;
Κάποιο παλιό, περασμένο, χαμένο του είχε έρθει στο νου. Αυτό το όνομα είχε κείνος που του πήρε την κόρη π’ αγαπούσε. Ήταν αυτός τότε ανθυπασπιστής...
Και πάλι, όταν πήγε στο σπίτι του, του ήρθε στο νου. Είχε όμως λησμονήσει ποιος απ’ τους δυο είχε αυτό το μισητό επώνυμο.
Σιγά σιγά το λησμόνησε. Έπειτα ήταν αδύνατο να ήταν εκείνος!
Το βράδυ φεύγανε αργά, όταν σήκωναν τις καρέκλες και τις βάζανε τα παιδιά του καφενείου τη μια πάνω στην άλλη και ετοιμάζανε να σαρώσουν. Τότε φεύγανε. Απ’ το απόγευμα ήταν εκεί σκυμμένοι. Ώρες είχαν περάσει, οι πελάτες φεύγανε, άλλοι ερχόντουσαν, κι αυτοί εκεί, στο παιχνίδι...
Και πώς ζητούσε ο ένας τον άλλον! Ο πρώτος απ’ αυτούς, που θα πήγαινε στο καφενεδάκι, θα κοίταζε τριγύρω.
— Δεν ήρθαν; θα ρωτούσε.
Και θα ’παιρνε εφημερίδα να διαβάσει όσο να έρθουν. Και κάθε τόσο θα κοίταζε να δει μήπως έρχονται, έτοιμος ν’ αφήσει την εφημερίδα.
Ένα χαμόγελο μεγάλο φαινόταν στη μορφή τους όταν βρισκόντουσαν.
— Ω! έκαναν, δίνοντας τα χέρια. Τι μου κάνεις;
Και, χωρίς πολλά άλλα λόγια, διευθυνόντουσαν στο τραπέζι τους στο βάθος, κοντά στο παραθυράκι. Και θα καθόντουσαν, αφού πρώτα διόρθωναν το κουρτινάκι του παραθύρου, το τραβούσαν καλά, για ν’ αφήνει φως, και θα ’καναν τις περισσότερες φορές μια δυο στα γυαλιά τα βρώμικα για να τα καθαρίσουν.
— Μα μήπως τα πλένει λιγάκι κι αυτός! θα λέγανε. Κι ύστερα:
— Έλα, έλα, εμπρός!..
Κανείς ποτέ δεν τους είχε ακούσει να μιλούν για πολιτικά ή άλλα πράγματα. Τίποτε απ’ αυτά. Παρά μόνο:
— Καρό!
— Πάω πάσο!
Κάποτε ξαφνιζόντουσαν από φωνές άγριες και τότε συνήρχονταν απ’ το παίξιμο, όπως και όταν πέφτανε οι μεγάλοι, οι βροντεροί κεραυνοί. Θα ’βλεπαν τότε κάποιον αγριεμένο, που, κρατώντας μια εφημερίδα στο χέρι κι έχοντας εμπρός του ένα φλιτζάνι, θα φώναζε:
— Αυτό που σας λέω γω! Αυτή η πολιτική της Αγγλίας...
Θα κουνούσαν και οι τρεις το κεφάλι και θα μουρμούριζαν:
— Δε μας αφήνει κι αυτός με την πολιτική της Αγγλίας!...
Και γρήγορα:
— Έλα, παίξε!
Κάποτε είχανε στενοχώριες μεγάλες. Και αυτές τους ερχόντουσαν όταν ήτανε καμιά μεγάλη εορτή, παράτα...
Τότε γινόντουσαν έξω φρένων που πήγαιναν στο καφενείο και το ’βλεπαν κλειστό...
— Μα τι τις θέλουνε αυτές τις εορτές! λέγανε και ξαναλέγανε.
Και μένανε απ ’ έξω περιμένοντας όσο να έρθει η ώρα η διαταγμένη και ν’ ανοίξει το καφενείο.
Άλλοτε πάλι, που ήταν εκλογές, πήγανε στο καφενείο και το βρήκανε κλειστό.
— Γιατί είναι κλειστό; ρώτησαν ένα παιδί του καφενείου που ήταν απ έξω.
— Γιατί είναι εκλογές! 
— Εκλογές!
— Δεν το ξέρετε! Και τ’ αφεντικό πάει να ψηφίσει...
— Να ψηφίσει! Και ήταν τόση ανάγκη να ψηφίσει και ν’ αφήσει τη δουλειά του, να κλείσει το μαγαζί του;
— Μα είναι διαταγή να κλείσουνε τα μαγαζιά!
— Διαταγή να κλείσουν, επειδή είναι εκλογές!... Άλλο τούτο... Μα τι τις θέλουνε αυτές τις εκλογές!
Ένα πρωί βροχερό οι δυο πήγανε στο καφενείο, ο ένας κοντά στον άλλον, και περίμεναν.
Λιγοστοί βρισκόντουσαν στο καφενείο, κι επειδή ήτανε κάπως σκοτεινά, είχαν ανάψει στο βάθος φως. Κι έμειναν κοντά στην πόρτα, περιμένοντας σιωπηλοί και κοιτάζοντας τη βροχή, που λεπτή έπεφτε, τους διαβάτες...
— Άργησε! μίλησε ο ένας επιτέλους.
— Ναι, ναι!
— Θα τον πήρε ο ύπνος!
— Κακό!
Ο ένας προχώρησε στο βάθος για να δει το ρολόι, αλλά κείνη τη στιγμή αυτό χτύπησε σα να πετούσε πάνω του τους χτύπους του, τι είχε φκιάξει, όπως εκείνοι όταν πετούσαν στο τραπέζι τα χαρτιά, το ’να πάνω στ’ άλλο, μετρώντας τι είχαν κερδίσει.
Ξαφνικά μπήκε στο καφενείο και ο διπλανός κουρέας ξεσκούφωτος και τους είδε που στεκόντουσαν περιμένοντας στην πόρτα.
— Και πότε θα γίνει η κηδεία; τους ρώτησε.
— Ποια κηδεία;
— Η κηδεία του μακαρίτη, του φίλου σας!
— Τι λες! Ποιανού φίλου μας;...
— Του φίλου σας του αχώριστου! Α, δε θα το ξέρετε! Ο φίλος σας πάει! Χτες το βράδυ έπεσε από συγκοπή στο δρόμο!... Τον πήγαμε στο νοσοκομείο, αλλά πάει, είχε τελειώσει!...
Αυτοί έμειναν σα να ξεραθήκαν, αλλά γρήγορα μίλησαν:
— Βρε, τον καημένο!
— Ίσαμε δω του ’μελλε!...
— Και τελείωσε; Είσαι βέβαιος;
— Να ’ταν κι άλλος!...
— Βρε, τον καημένο! Και χτες ήτανε τόσο καλά!...
— Κι έπαιζε με μια δύναμη!...
— Κι είχε κερδίσει!
Σώπασαν, κούνησαν λίγο τα κεφάλια, ύστερα κοιταχτήκανε:
— Τώρα; ρώτησε ο ένας τον άλλον.
Και η ματιά τους έτρεξε μέσα στους λίγους που βρισκόντουσαν στο καφενείο, ζητώντας τον αντικαταστάτη.


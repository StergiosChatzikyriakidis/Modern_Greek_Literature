ΠΑΡΙΖΙΑΝΙΚΑ ΓΛΕΝΤΙΑ
Γενάρης μήνας· περασμένα μεσάνυχτα.
Ανάρια ανάρια, βαριά και μονότονα, ώρες τώρα που οι ψιχάλες το χιονόνερο πέφτουν... πέφτουν...
Κι ένα κρύο έξω !... Ένα κρύο !... Κακός χειμώνας στο Παρίσι.
Γι’ αυτό ο κοσμάκης νωρίς αποτραβήχτηκε στο σπιτάκι του.
Ο κοσμάκης, δηλαδή οι νοικοκυρεμένοι άνθρωποι που έχουνε σπιτάκι· γιατί είναι κι άλλοι που δεν έχουν καθόλου σπίτι, κι άλλοι που έχουνε σπίτια, σπιτάρες, μέγαρα...
Εκείνοι που έχουνε παλάτια, κι εκείνοι που δεν έχουν πού να γείρουν το κεφάλι, αυτοί μονάχα γυρνούν στους δρόμους κατά το Γενάρη μήνα, περασμένα μεσάνυχτα.
Ώρες τώρα που λιγόστεψε το σύρε κι έλα στα μεγάλα βουλεβάρτα. Πού και πού, κανένα αυτοκίνητο στο γοργό του διάβα, πιτσιλά τη βρόμικη πεζούλα, κι οι διαβάτες λίγοι, μετρημένοι. Παράξενες σιλουέτες, ξωτικές σκιές, έρχουνται απ’ αλάργα, περνούν, τσαλαβουτάνε στη λάσπη, τραβούνε μια μια, και χάνουνται, άλλες σιγά σιγά, άλλες βιαστικά και γρήγορα, μέσα στο σκοτάδι.
Και βλέπει κανείς στο χλομό ξεψυχιάρικο φως μάτσα, μάτσα, κουρέλια, σκυφτά, καμπουριαστά, ξεχαρβαλωμένα, το καθένα τους μ’ ένα σα στρογγυλωπό πράμα στο απάνω μέρος που θυμίζει το σχήμα του κεφαλιού και στο κάτω μέρος δυο καλαμένιες γιώτες, σα δυο ξερά μακαρόνια, που καταλήγουνε σε κάτι πελώρια βαριά πράματα. Και πρέπει να ’ναι ντόπιος κανείς για να ξέρει πως αυτά είναι λασπωμένα παπούτσια, που τσαλαβουτώντας στον μπελτέ της λάσπης, σέρνουν μαζί τους αλάκερο το μάτσο τα κουρέλια και τα παλιοτόμαρα που κρύβουνται από κάτω, κι ολοένα σέρνουνται και πάνε, πάνε να σμίξουνε με το σκοτάδι, να σβήσουνε, να χαθούν μες στη μαυρίλα...
Πού πάνε; Κατά πού να τραβούνε τέτοια ώρα οι άνθρωποι που δεν έχουν σπίτι, οι διακονιάρηδες, οι αλήτες, τα χαμένα κορμιά;
Άλλοι πάλι αυτοί. Αυτοί με το παλτό και με τους σηκωμένους γιακάδες, που πάνε δυο δυο, τρεις τρεις, που δε φαίνουνται μήτε αλήτες μήτε αρχοντάνθρωποι μήτε νοικοκύρηδες, αυτοί που τα μάτια τους γυαλίζουν, φωσφορίζουν σα γατίσια μάτια μες στο σκοτάδι και ζητούν... ζητούνε κάτι... Η « Ασφάλεια», η «Δημόσια Ασφάλεια » που φυλάει τους αφέντες και παραμονεύει τους άλλους. Οι άνθρωποι αυτοί είναι η καταδίωξη. Καλόμοιροι αφέντες ! Μα ένα κρύο έξω !... ένα κρύο !... Αλήθεια, κακός χειμώνας στο Παρίσι...
Έχει -ποιος θα τ’ αρνηθεί τις χάρες του ο χειμώνας. Έχει και το Παρίσι τις χάρες του το Γενάρη μήνα, περασμένα μεσάνυχτα. Ποιος θα τ’ αρνηθεί;
Ποιος είναι κείνος που μπορεί να πει, να ιστορήσει, το τι γίνεται κει μέσα στο μεγάλο « ρεστωράν » ή πιο πέρα στο « ντάνσιγκ », στο « καφέ κονσέρ » ;
Ασπρίλα, ασπρίλα και φως, πολύ, άπλετο φως και ζέστη. Τι γλυκιά ζέστη! Στράφτουνε τα στολίδια, τα κλαδιά των γλόμπων, τ’ ασημικά των τραπέζιών, τα πορσελένια πιάτα, τα φαρφουρένια ποτήρια, στράφτουν, γιαλίζουν, λαμποκοπούν πάνω στα χιονάτα τραπεζομάντηλα και παίζουν και γλεντούν οι παιχνιδιάρικες αχτίδες που χύνουνται απ’ τα μύρια λαμπιόνια, λούζοντας το κάθε τι που βρίσκεται κει μέσα, και περεχούν πατόκορφα τους αξένοιαστους αφέντες, που γλεντούν, γλεντούν κι αυτοί. Γιατί όχι; Γιατί να μη γλεντάει ο κόσμος ; ο καλός ο Κόσμος;
Πώς μοσχοβολά η ατμόσφαιρα ! Πώς μεθά η τσιγγάνικη μουσική!
Μα και τα λουλούδια πάνω στα τραπέζια, τα διαμάντια και τα χρυσαφικά, οι κόκκινες κουρτίνες, τ’ αλαβάστρινα μπράτσα τα γυμνά, τα φουσκωμένα στήθια που σαν κροκάδια μελάτου αυγού μέσα στη διάφανη πέτσα τους κοχλάζουνε σε κάθε ανάσα, πηγαινόρχουνται δεξιά κι αριστερά σε κάθε κίνηση του κορμιού και οι ρωγίτσες που πάνε να σπάσουν το αχνό ατλάζι, μα κι οι ξετσίπωτοι ώμοι οι παχουλοί με τις μετάξινες χρωματιστές κορδέλες	τής αραχνοφασμένης πουκαμίσας και τα στόματα, τα πυρά, τα διψασμένα, τα χείλια τα λαίμαργα, τα φιλντισένια αυτάκια που λες και κατασταλάζουνε σ’ εναν κόμπο αίμα κι από κει κρέμουνται διαμάντια σκουλαρίκια, τα παριζιάνικα ρουθουνάκια που ολοένα ανοιγοκλείνουνε κι οι πορφυρές γλωσσίτσες που ξεπροβάλλουν απ’ ανάμεσα απ’ τα γαλατερά δοντάκια κι οι χυτές οι γάμπες αδιάντροπες... κι εκείνα τα μάτια τα ογρά τα βαρεμένα, τα μαχμούρικα... πώς όλα αυτά μαγεύουν την αίσθηση ! Ποιος θα μπορέσει να τα πει ποτές, οσο και να τα είδε, οσο και να τα ’νιωσε, οσο κι αν έχει μεθύσει μέσα στης ατμόσφαιρας αυτής το άρωμα που πιο μεθυστικό το κάνει ακόμα το πιπέρισμα της σαμπάνιας και η λάγνα μυρουδιά της γυναικείας σάρκας ;
Μα γιατί όχι; Γιατί να μη γλεντήσει ο κόσμος ; Ποιος να πάρει είδηση κει μέσα πως είναι Γενάρης μήνας, περασμένα μεσάνυχτα και πέρα, πέρα μακριά, πόλεμος, σκοτωμός, χαλασμός κόσμου;
Τραπεζάκια, τραπεζάκια και τραπέζια, όλα στολισμένα, όλα φορτωμένα και γύρω γύρω οι γλεντζέδες, άντρες, γυναίκες, κορίτσια, γέροι, κοκότες, τίμιες κυράδες, λιμοκοντόροι, αρχοντάνθρωποι... Γλεντά, γλεντάει ο κόσμος...
Τι παράξενες αλήθεια εκείνες οι πνιγμένες φωνίτσες, η βαριά ανάσα, το υπόκωφο αγκομαχητό, το παραλήρημα που μαρτυρά την ηδονή την άνομη, την πιο γλυκιά ηδονή που βρίσκει καταφύγιο πίσω απ’ τα βελούδινα «παραβάν», πάνω στα παχιά ντιβάνια εκεί μέσα στα ιδιαίτερα;... Ας είναι...
Μα κι εκείνοι που δεν είναι στα ιδιαίτερα, δε γλεντάνε μήπως κι αυτοί; Από νωρίς ήταν στο θέατρο, στην Όπερα, στο σινεμά. Έφαγαν, τώρα πίνουν, φλερτάρουν, ερεθίζουνται. Τι μούτρα ! Θεέ μου, τι μούτρα ! Άσελγα, αδιάντροπα, γεροντίστικα, νεανικά, πρωτάρικα, αηδιασμένα από το καθετί· μούτρα ανθρώπων που διασκεδάζουν, άλλων που θαρρούν πως διασκεδάζουν κι άλλων πάλι που πολεμούν με κάθε τρόπο να διασκεδάσουν. Κι άλλα κι άλλα... πού να τα πει κανείς όλα;... Και τα γκαρσόνια, ανάμεσα σ’ όλα αυτά, τα γκαρσόνια! Φασκιωμένα μέσα σ’ ένα μαύρο φράκο με το τσαλακωμένο τους πουκάμισο, γιατί αυτά τα πλάσματα όλο σκύβουν, καμπουριάζουν, διπλώνουνται στα δυο κι ολοένα πηγαινόρχονται, στριφογυρίζουν, πασχίζουν και χαμογελούν, χαμογελούν... Τι ηλίθιο εκείνο το αιώνιο χαμόγελο πάνω απ’ τα ξυρισμένα χείλια! Θε μου! τι θλιβερό πράμα, αυτά τα γκαρσόνια !
Εκεί σε μια γωνιά, γύρω σ’ ένα πλουσιοστρωμένο τραπέζι, γλεντά και η Μαντάμ Ζιζέλ Φουρνιέ με την παρέα της· τον άντρα της δηλαδή που είναι μεσίτης στο Χρηματιστήριο, το γερο-Εβραίο τραπεζίτη Ισαΐ Μπάουμ, τον Τζούλιο Τζάκομο τον εραστή της, έναν Ιταλό που δε ν ξέρει κανείς από πού βαστά η σκούφια του και που λέει πως είναι κόντες και τέλος τον Μπέμπη, τον Μπέμπη καλέ, το λιμοκοντόρο που έχει τις χίλιες γραβάτες και τ’ αμέτρητα κοστούμια. Τον Μπέμπη, εικοσιδυό χρονών παλικαράκι, τον κανακάρη, το χαϊδεμένο Μπέμπη της οικογένειας Τ... με τ’ άσπρα τα χεράκια και τα κατσαρά μαλλιά που δεν του αρέσουν οι γυναίκες, που είναι μοναδικός στα ανέκδοτα, στις φιλολογικές συζητήσεις και που εφευρίσκει διασκεδάσεις, παράξενες και πρωτότυπες.
Τι πλήξη κείνο το βράδυ ! Τι πλήξη! Μπορεί ολοένα να βρίσκει γούστο μια σωστή Παριζιάνα στα ίδια, πάντα στα ίδια γλέντια ; Η Ζιζέλ, σωστή μα την αλήθεια, τέλεια Παριζιάνα, εικοσιδυό-εικοσιτριώ χρόνων, ψηλή, μόλις παχουλή, ξανθομαλλούσα με μαύρα αμυγδαλωτά μάτια παιχνιδιάρικα, μυτίτσα πεταχτή με αεικίνητα ρουθουνάκια, ηδονικά, με χειλάκια λαίμαργα, καλοφτιασμένο λαιμουδάκι κι ύστερα δυο φράπες ζουμερές μήτε λιπόσαρκες μήτε υπερβολικές δεξιά κι αριστερά στο στηθάκι εκείνο, και μέση, και γλουτοί και γάμπες... Παριζιάνα, γέννημα και θρέμμα. Γυναίκα και πολύ γυναίκα· ελαφρόμυαλη, αναποφάσιστη, ιδιότροπη, ώρες ώρες χωρίς θέληση κι άλλες ώρες πάλι μ’ ένα πείσμα, ένα πείσμα... Ερωμένη πιστή για λίγον καιρό, πάντα άπιστη γυναίκα, με δυο λόγια, πολύ γυναίκα, πολύ Παριζιάνα, η Ζιζέλ.
- Εσείς που ξέρετε τόσα πράματα, κύριε Μπέμπη, δεν μας λέτε πώς να γλεντήσουμε απόψε ; Ελάτε λοιπόν !
Τίποτα καινούργιο!
Ο Μπέμπης ανατινάχτηκε, το περίμενε, χάρηκε· θα το ’δειχνε επιτέλους! Έκανε πως σκεπτότανε λίγο κι ύστερα πάλι ξανασήκωσε το κεφάλι.
- Ας είναι, τυχερή είστε, μαντάμ ! - Το βρήκα, το βρήκα : γλέντι ε ; γλέντι πρωτότυπο, καινούργιο, που να μη μοιάζει με τ’ άλλα. Α, ναι. Σας το υπόσχομαι... δε θα μοιάζει με τ’ άλλα... θα πάμε όλοι.
- Όλοι βέβαια, όλοι.
- Εμπρός λοιπόν, καιρός, βάλτε τις γούνες σας, Γκαρσόν... το σωφέρ μας.
Η Ζιζέλ ξαφνιάστηκε. - « Καινούργιο γλέντι!... Ας το δούμε κι αυτό »... και σούρωσε το χειλάκι της.
Τι μπορεί πια να είναι καινούργιο, άγνωστο, διασκεδαστικό για τη Ζιζέλ;... Ας είναι, ποιος ξέρει;...
- Εμπρός λοιπόν!
Δεν πέρασε πολλή ώρα, και τ’ αυτοκίνητο σταμάτησε απότομα.
Τόσο γρήγορα ! μουρμούρισε η Ζιζέλ σουρώνοντας τα χείλια της. Ο σωφέρ άνοιξε την πόρτα, πετάχτηκε πρώτος ο Μπέμπης, της έδωσε το χέρι του. Ύστερα κατέβηκαν κι οι άλλοι, ο κ. Φουρνιέ δηλαδή, ο Μπάουμ και Τζούλιο Τζάκομο.
Επειδή ήτανε μουχρό το φως στο μέρος εκείνο, στην αρχή δεν μπόρεσε κανείς να καταλάβει πού βρισκότανε· μα σιγά σιγά τα μάτια του συνήθισαν στο σκοτάδι και λίγο πολύ όλοι τους είδαν το τι έτρεχε κει κοντά.
- Καλέ δω μας φέρατε να περάσουμε τη βραδιά;
Ο Μπέμπης έτριψε τα χέρια του με ύφος ανθρώπου που κρύβει κάποια έκπληξη.
- Μα επιτέλους, πράματα είν’ αυτά; Εδώ σ’ αυτό σκοτεινό παλιοδρομάκι; ρώτησε η Ζιζέλ κάπως θυμωμένη, γιατί ένιωθε το χιονόνερο να της μουσκεύει τα κομψά γοβάκια της. Μα κι οι άλλοι δεν μπορούσαν να καταλάβουν το σχέδιο του Μπέμπη. Καλά, για το κρύο κανείς δεν έλεγε τίποτα, γιατί όλοι τους ήτανε τυλιγμένοι μέσα σε παχιές γούνες. Μα το γλέντι; Τι είδους γλέντι μπορούσε να ήταν αυτό ;
Ο Μπέμπης κατάλαβε πως οι γλεντζέδες αρχίσανε να χάνουν το κέφι τους και σαν κι εκείνους τους Ιταλούς τσιτσερόνε που οδηγούν τους ξένους όταν πρόκειται να επισκεφθούν αρχαιότητες, άρχισε να εξηγεί.
- Εδώ, κυρία και κύριοι, θα καταλάβατε βέβαια πως βρισκόμαστε στην πάροδο Μ... Τούτο δω είναι τα οπίσθια του ρεστωράν που τρώγαμε. Οι κύριοι αυτοί που σε λίγο θα δείτε καλύτερα, είναι ένα είδος πελάτες του ρεστωράν. Τρώνε ή μάλλον θα φάνε από τα ίδια φαγητά που φάγαμε κι εμείς. Η αλήθεια είναι πως το δείπνο τους είναι παράξενο και κάπως πρωτότυπο· τόσο παράξενο που μα την πίστη μου αξίζει τον κόπο να τ’ απολαύσει κανείς. Μου ζητήσατε πρωτότυπη και ασυνήθιστη διασκέδαση. Να, λοιπόν, σας προσφέρω ένα θέαμα μοναδικό στο είδος του κι είναι το πρώτο μέρος του αποψινού προγράμματος, γιατί το πρόγραμμά μας έχει δυο μέρη. Λίγη υπομονή κυρία, λίγη υπομονή...
Πάλι δεν κατάλαβε η παρέα το τι ήθελε να πει ο Μπέμπης. Τώρα πια τα μάτια ολονών είχαν συνηθίσει στο μούχρωμα, κι έβλεπαν λίγο-πολύ καθαρότερα.
Το στενό εκείνο δρομάκι ήτανε γεμάτο κόσμο, μα τι κόσμο. Μάτσα μάτσα κουρέλια πηγαινορχόντανε μέσα στη λάσπη και μέσα στο κρύο, τουρτούριαζαν, λαχάνιαζαν, ανυπομονούσαν σαν κάτι να περίμεναν. Κι ήταν μούτρα ανάμεσα στα κουρέλια εκείνα, μούτρα τσαλακωμένα, αυλακωμένα από ρυτίδες, μούτρα μαύρα, βρόμικα, απαίσια στο χλομό μουχρό φως που χυνότανε από μια χαραμάδα του ξενοδοχείου. Γέροι, γριές, παιδιά, γυναίκες, άντρες, κουρελιάρηδες και βρόμικοι, που άλλοι έτριβαν τα χέρια τους, άλλοι τα χουχούλιζαν, άλλοι χτυπούσαν τα πόδια τους για να ρίξουν τη λάσπη, άλλοι έβηχαν, άλλοι ξυνόντανε σαν να τους έτρωγαν ολόκληρα συντάγματα ψείρες κι όλοι, όλοι περίμεναν το δείπνο τους, περίμεναν να φάνε... Ένας-δυο αντιλήφθηκαν την παρουσία των ξένων κι έτρεξαν να τους τριγυρίσουν, απλώνοντας το χέρι. Η Ζιζέλ έκαμε ν’ ανοίξει το τσαντάκι της.
Μη, μη! φώναξε ο Μπέμπης, μη ! Ύστερα μπορείτε να τους δώσετε όσα θέλετε μια κι έχετε πονετική καρδιά, μα μη δίνετε τώρα, θα χάσουμε το πιο καλό μέρος του θεάματος αν τους δώσετε λεφτά.
Οι διακονιάρηδες, χωρίς να ξαφνιαστούνε μα μήτε και να επιμένουνε, αποτραβήχτηκαν. Οι άλλοι κουρελήδες έκαμαν πως μήτε πρόσεξαν τους ξένους. Ήτανε μαθημένοι πια από τέτοιες επισκέψεις, ήξεραν πως οι αρχοντάνθρωποι πήγαιναν εκεί ν’ απολαύσουν ένα θέαμα κι όχι να δώσουν ελεημοσύνη. Ελεημοσύνη δίνουν όταν πηγαίνουν στην εκκλησιά τους και όχι όταν διασκεδάζουν.
Τα ήξεραν όλ’ αυτά και γι’ αυτό καμώθηκαν πως δεν είδαν τους αφέντες. Ύστερα από κάμποση ώρα άνοιξε το παράθυρο της κουζίνας.
- Ελάτε πιο κοντά, κοιτάξετε καλά !... έκανε ο Μπέμπης. 
Μέσα στην κουζίνα, ένας μάγειρας ασπροντυμένος, κρατώντας μια πελώρια κουτάλα στα χέρια του, ανακάτευε το περιεχόμενο ενός μεγάλου καζανιού. Και τι δεν είχε μέσα στο καζάνι εκείνο! Οι επισκέπτες δεν πιο ο χν τα μάτια τους : κομμάτια κρέας, ξίγκια, κόκαλα, βούκες μασημένες που τις είχανε φτύσει οι πελάτες και που σαν ρόχαλα έπλεαν μέσα στις σάλτσες, στις μαγιονέζες, στις μαρμελάδες, στα λαδόξιδα και στα ζουμιά της κομπόστας κι ύστερα σαλάτες πράσινες, μακαρόνια, μουστάρδες, κρέμες, σούπες, μασημένα κι αμάσητα φελιά πορτοκάλια, σαρδέλες του κουτιού μισές κι αλάκερες, γαλατερά, γλυκίσματα, τηγανητά ψάρια και βραστά, ψαροκόκαλα, αντσούγες, κομμάτια τούρτες, δαγκαμένες σοκολάτες, άρμη και σαλαμούρα από τα παστά τα ψάρια και λέπια και σβάραχνα, λογής λογής όσπρια, φρέσκα και ξερά, αυγά μπαγιάτικα κι αυγόφλουδες, μπανάνες κι άλλα φρούτα λογής λογής, άλλα σάπια, άλλα μισοφαγωμένα, τάπες των μπουκαλιών, σπάγκοι, δέκα λογής κρασιά, μαύρα, άσπρα, μπρούσκα, γλυκά, απ’ τα βιδάνια, σάλτσες, ντομάτες, κονιάκ, λικέρ, ζαμπόνια, σαλάμια, ελιές, ελιοκούκουτσα... που και που σπυριά μαύρο χαβιάρι, ζουμιά, πολλές σάλτσες, κρέμες, σούπες... και πάνω απ’ όλα, κάτι σταχτιά, βρόμικα νησάκια, πες λίγδες, πες βούτυρο... Πότε πότε, ο μάγειρας, βλέποντας πως παρακρύωσε το « φαΐ », έπαιρνε το ζεστό πινακοπλύτη μέσα από το μαστέλο που πλυνόντανε τα πιάτα, κι έτσι ζουμερό μουσκεμένο τόνε στραγγούσε στο καζάνι. Τα νησάκια λιώνανε και φαινόντανε στον τόπο τους λαδιές... λαδιές. Κι ύστερα ανακάτευε ο μάγειρας, ανακάτευε...
- Μπρος ! Ένας ένας !... Σαν άνθρωποι τα λεφτά...
Εκείνοι ακριβώς από τους κουρελήδες που φαινόντανε πιο βιαστικοί και περίμεναν με πιότερη ανυπομονησία το άνοιγμα του παραθύρου τραβήχτηκαν μονομιάς πίσω, κατσουφιασμένοι, σα να μην ήθελαν ν’ άνοιγε τόσο γρήγορα κι άφηκαν τη θέση τους στους άλλους. Είχαν λοιπόν και τερτίπια ευγενείας οι χαμένοι αυτοί άνθρωποι;
Ο Μπέμπης εξήγησε:
Αυτοί που αποτραβήχτηκαν είναι κείνοι που δε θα φάνε απόψε, είναι, κείνοι που δεν έχουν τις δυο πεντάρες.
Βιαζόντανε, ήταν ανυπόμονοι, γιατί έβλεπαν να βιάζουνται οι άλλοι, εκείνοι δηλαδή που το είχαν σίγουρο, που ήταν βέβαιοι πως θα ’τρωγαν. Ύστερα η αμφιβολία τους, κι η ανησυχία τους, η έλλειψη του θάρρους που δεν τους άφηνε να το πάρουν πια απόφαση μα και κάποια σκιά ελπίδας πως κάτι μπορεί να γίνει ως τη στιγμή εκείνη, τους έκαμε  να πηγαινόρχουνται ακόμη πιο ανυπόμονα, με πιο νευρικά και πιο σπασμωδικά κινήματα κι από τους άλλους που θα τηνε «πάτωναν γερά». Μα κι απ’ τους παραλήδες » ακόμη, πολλοί είχαν μια μονάχα πεντάρα κι ο καθένας τους πάσχιζε να βρει ένα ταίρι, έναν άλλο δηλαδή που δεν είχε παρά μια πεντάρα μόνο, για να συνεταιριστούνε κι οι δυο μαζί, γιατί καιρός που ο μάγειρας δεν έδινε «μισές μερίδες ». Πάει εκείνος ο καιρός ! Αλήθεια, καλό πράμα η μισή μερίδα. Κι εκείνοι ακόμα που είχαν δυο πεντάρες προτιμούσανε να παίρνουν δυο μισές μερίδες ξέχωρα, γιατί έτσι κέρδιζαν παραπάνω. Μα οι μαγέροι το μυρίστηκαν κι έκοψαν πια τη μισή μερίδα.
Όλα αυτά τα ξηγούσε ο Μπέμπης σάμπως να τα ήξερε από καιρό και θα ξακολουθούσε να δίνει κι άλλες εξηγήσεις αν δεν έβλεπε πως η παρέα αντί να προσέχει στα λόγια του παρακολουθούσε με ενδιαφέρο το τι γινότανε κει κοντά στο παράθυρο.
Πωπώ ! πράματα ! μούτρα, χάλια, που είδαν εκείνο το βράδυ τα ογρά και παιχνιδιάρικα ματάκια της Ζιζέλ!
Οι κουρελήδες πήγαιναν ένας ένας στο παράθυρο, έδιναν πρώτα τις δυο τους πεντάρες κι ύστερα άπλωναν τα χέρια τους, κρατώντας άλλοι τενεκεδένια σκουριασμένα μαστραπαδάκια, που και αδειανά ακόμα βρομούσανε, άλλοι λεκιασμένα λασπιάρικα στρατσόχαρτα ή κομμάτια παλιάς εφημερίδας.
Ο μάγειρας βουτούσε την κουτάλα, ανακάτευε και την κένωνε ύστερα, πότε στα μαστραπαδάκια και πότε στα στρατσόχαρτα που πολύ γρήγορα μούσκευαν απ’ τα ζουμιά που έσταζαν δεξιά κι αριστερά. Κάθε φορά που τσαλαβουτούσε η κουτάλα του μάγειρα, μια απερίγραπτη, μια ανείπωτη συγκίνηση ζωγραφιζότανε στο πρόσωπο κείνου που είχε τη σειρά του και μάντευε κανείς πως το μούτρο αυτό θα ήτανε φοβερά χλομό, κίτρινο σαν το κερί, αν δεν ήτανε φοβερά βρόμικο, μαύρο σαν το χάρο.
Το μάτι του αγοραστή, διαπεραστικό, προσεχτικό, γουρλωμένο, παρακολουθούσε όλη την κίνηση της κουτάλας και μόλις αύτη άδειαζε, η συγκίνηση του βρομιάρικου μούτρου έκαμνε τόπο, πότε σε μια άρρητη ευδαιμονία και πότε σε μια μαύρη απελπισία, γιατί ένα απ’ τα δυο αυτά αισθήματα ένιωθε ο « πελάτης », ανάλογα δηλαδή με το τι είχε αδειάσει η κουτάλα.
Άλλοι πάλι δεν είχαν μήτε μαστραπαδάκι, μήτε στρατσόχαρτο κι άπλωναν τις δυο τους βρόμικες χούφτες, που όταν γυρνούσανε προς τα μέσα τα δάχτυλά τους, φαινόντανε κάτι πελώρια νύχια μαύρα σαν πίσσα. Στις χούφτες αυτές μέσα άδειαζε η κουτάλα κι όσες φορές τύχαινε να είναι ζεστό το « φαΐ» έτρεμαν σπασμωδικά οι χούφτες εκείνες.
Μόλις έπαιρνε ο καθένας το φαΐ του στο μαστραπαδάκι, στο στρατσόχαρτο ή στις χούφτες αποτραβιότανε, για ν’ αφήσει τόπο στους άλλους κι η πρώτη του δουλειά ήταν να ρουφήξει τα ζουμιά για να ζεστοκοπηθούν τα μέσα του.
Ωστόσο, κανείς δεν κατάφερνε με τη βιάση εκείνη να ρουφήξει τα ζουμιά χωρίς να τα χύσει πάνω στα κουρέλια του, να περεχυθεί, να πασαλειφτεί, μύτη, μάγουλα, γένια, μουστάκια. Η αλήθεια είναι πως για τα μουστάκια το ζουμί δεν πήγαινε χαμένο γιατί όλοι κάνοντας μια κίνηση με το κάτω χείλι, έγλειφαν τα μουστάκια και ρουφούσανε το ζουμί. Χαμένο πήγαινε το ζουμί που έσταζε απ’ τα γένια, για όσους δηλαδή είχαν γένια, γιατί ήτανε και παιδιά εκεί μέσα, ήτανε και γριές, ήτανε και κορίτσια.
Ήτανε και μάνες που έσερναν ένα-δυο βυζανιάρικα στον κουρελιασμένο τους ποδόγυρο.
- Είναι άλλοι; βρόντησε η φωνή του μάγειρα.
Αχ ! ήταν πολλοί ακόμα που μ’ ευχαρίστηση θα ’τρωγαν, ένα-δυο βούκες απ’ εκεί μέσα. Μα όλα κι όλα... ο μάγειρας δεν έκανε κρέντιτο... Πώς κοίταζαν αυτοί δεξιά ζερβά μην τύχει και ρίξει καταγής, κανείς απ’ τους άλλους, κανένα κόκαλο, κανένα ξίγκι που δε μασιότανε ή και το στρατσόχαρτο ακόμα. Πώς πέφτανε σα λυσσασμένα σκυλιά κι άρπαζαν το κόκαλο μέσα απ’ τα βρόμικα χωνιά... Τι γροθιές πέφτανε καμιά φορά ! τι βλαστήμιες για κανένα κομμάτι στρατσόχαρτο...
Άλλοι πάλι, απλώνοντας το τρεμουλιαστό λιπόσαρκο χέρι παρακαλούσανε μισοκλαίοντας εκείνους που τρώγανε !
Οι διακονιάρηδες των διακονιάρηδων... μουρμούρισε ο Μπέμπης... Η Ζιζέλ έσκασε στα γέλια. Στην αρχή σιχάθηκε, λυπήθηκε, ύστερα χαμογέλασε. «Τι φταίω ’γώ », είπε μέσα της... και σιγά σιγά άρχισε να διασκεδάζει· ύστερα άθελα... μ’ όλη της τη λύπη, λιγώθηκε στα γέλια.
- Είναι άλλοι; ξαναφώναξε ο μάγειρας... Θα κλείσω !
Κι ωστόσο, είχε ακόμη « φαΐ ».
- Τι θα το κάμει αυτό τώρα ο μάγειρας;
- Θα το πετάξει.
- Γιατί δεν το μοιράζει;
- Μα αν το μοιράσει αυτό απόψε, αύριο όλοι θα ρθουν δίχως λεφτά και θα περιμένουνε να φάνε απ’ το περίσσεμα.
- Γούστο έχουνε... Σε καλό μου απόψε... Με κάνατε κι ανατρίχιασα, κύριε Μπέμπη... Ελάτε τώρα, δώστε τίποτα στους άλλους να προφθάσουν ν’ αγοράσουν κάτι, πριν κλείσει... Τους λυπάμαι ξέρετε!... Τι κρίμα!
Κάτι μουρμούρισεν ο Μπέμπης στου σωφέρ τ’ αυτί και τ’ αυτοκίνητο ξεκίνησε πάλι. Αυτήν τη φορά η κούρσα ήτανε μεγάλη. Περάσανε κάπου πιότερο από είκοσι λεφτά της ώρας και η « Μερσεντές » δεν έλεγε να κόψει το δαιμονισμένο δρόμο της. « Πού να μας πάει άραγε αυτός ο διαβολάκος » - είπε με το νου της η Ζιζέλ και στριμώχτηκε, όπως στριμώχνουνται τα γατάκια, ανάμεσα στον άντρα της και στον Τζούλιο Τζάκομο. Ο Μπέμπης και ο κύριος Μπάουμ καθόντανε στις μπροστινές τις θέσεις.
Η γρηγοράδα του αυτοκίνητου ζάλιζε τη Ζιζέλ πιο πολύ κι απ’ τη σαμπάνια, πιο πολύ κι απ’ τα εγγλέζικα εκείνα τσιγάρα με το λίγο όπιο. Κι ύστερα διασκέδαζε· πώς διασκέδαζε κει μέσα στ’ αυτοκίνητο! Ολόκληρος ένας της γλουτός ήτανε σχεδόν πάνω στο μπούτι του Τζιάκομο. Η γάμπα της τριβότανε πάνω στη δική του γάμπα. Πότε πότε γυρνώντας απότομα του ’ριχνε κατάμουτρα μια ζεστή ανάσα. Ερεθιζόταν αυτή μα τον ερέθιζε και κείνον, τον αγαπημένο της, τον διαλεχτό της καρδιάς της, τον όμορφο Τζούλιο. Κι ύστερα, διπλή διασκέδαση… γλέντι με κίνδυνο! Ο άλλος... ο άντρας της δηλαδή, ήτανε πλάι, εκεί δα, έτσι να ’κανε... θα τα μυριζότανε , κι ωχ ! τι είχε να γίνει! Ζητήματα αξιοπρέπειας, μονομαχίες « επί του πεδίου της τιμής », σκάνδαλο στις εφημερίδες, στα κέντρα του καλού του κόσμου... Έτσι δα να ’κανες... Μόνο που το ’βαζε με το νου της η Ζιζέλ, ανατρίχιαζε, ζαλιζότανε μα δεν έπαυε... Γλέντι με κίνδυνο!...
Ξαφνικά, στοπ! τ’ αυτοκίνητο σταμάτησε.
- Καλέ πού είμαστε... πού μας έφερε αυτός ο κύριος Μπέμπης.
- Μου φαίνεται πως βρισκόμαστε εδώ κάπου στα τριγυρινά τής Μονμάρτρης... είπεν ο κ. Μπάουμ. Ο Τζούλιο Τζάκομο δε μίλησε. Στραβομουτσούνιασε. Δεν του άρεσαν τέτοιου είδους γλέντια... μα τι να πει, μια κι αυτός ο Μπέμπης...
- Περάστε, καλέ, μη φοβάστε, δεν τρώνε ανθρώπους εδώ, θα δείτε που έχει και χωροφύλακα... Περάστε.
- Εγώ να φοβηθώ, καλέ κύριε Μπέμπη; Ζιζέλ με λένε μένα... Σταθείτε μια να δείτε αν δε θα περάσω πρώτη...
Μ’ ένα σάλτο βρέθηκε μέσα η Ζιζέλ, κι ύστερα ακολούθησαν κι οι άλλοι...
- Προσέξτε τα σκαλιά, μαντάμ !
- Ευχαριστώ, κύριε... μην ανησυχείτε... Πωπώ ! Θε μου! Καλέ τι είναι δω;... Πα! Κι απ’ εκεί άλλοι. Τι είναι αυτοί, τι; Τι κάνουν εδώ; Καλέ αυτοί θαρρείς και... μα κύριε Μπέμπη!...
Ο Μπέμπης κορδώθηκε, ήρθε η σειρά του, θα το δείξει πάλι.
- Ναι... ναι... μουρμούρισε... ύστερα από το φαΐ, ο ύπνος... ύστερα από το ρεστωράν... το ξενοδοχείο του ύπνου.
- Το ξενοδοχείο του ύπνου ; Εδώ δα !
- Καλά τα μυρίστηκε ο φουκαράς ο Τζάκομο. Κάτι βρομοδουλειά θα σκάρωνε αυτός ο Μπέμπης...
- Το ξενοδοχείο του ύπνου. Είσοδος μια δεκάρα από δω, μια πεντάρα από κει που είναι το μαγκάλι, εξηγεί ο Μπέμπης.
Το ξενοδοχείο του « ύπνου », ένα υπόγειο με δώδεκα-δεκατρία βήματα μάκρος και καμιά δεκαριά άλλα φάρδος, ήτανε γεμάτο εκείνη τη νύχτα. « Έπεσε δουλειά απόψε » είπεν ο γερο-ξενοδόχος, κάποιος παλιός σαλτιμπάγκος, τσεπώνοντας το τάλιρο που του ’δωσε ο Μπέμπης, έτσι να πούμε σα δικαίωμα εισόδου, γιατί στο παράξενο αυτό ξενοδοχείο οι επισκέπτες πλήρωναν πιότερο από τους πελάτες. Κρεβάτια δεν είχε το πρωτότυπο αυτό ξενοδοχείο μα μήτε και καταγής, στο χωματένιο πάτωμα, είχε το δικαίωμα να ξαπλωθεί ο «πελάτης».
Δυο στενόμακροι πάγκοι, ένας δεξιά μπαίνοντας, ένας ζερβιά κι ένα τεντωμένο σκοινί, λίγο πιο ψηλά και δίπλα στον καθένα τους, ήταν όλη κι όλη η επίπλωση.
Οι «πελάτες» ήτανε καθισμένοι αράδα στον κάθε πάγκο με σταυρωμένα τα χέρια τους πάνω στο τεντωμένο σκοινί, και κει πάνω είχαν ακουμπισμένα τα κεφάλια τους. Έτσι κοιμόντανε και ροχάλιζαν... Ένα λυχνάρι τσιτσίριζε εκεί σε κάποια γωνιά και στο μουχρό εκείνο φως, τα παλιοτόμαρα φαινόντανε σαν ξωτικά, φοβερά, απαίσια, μα πιο απαίσιος ακόμη ο ύπνος τους.
- Θε μου ! Τι ύπνος ! Τι μούτρα !... Και γυναίκες !... μουρμούρισε η Ζιζέλ κι ένιωσε μιαν ανατριχίλα απ’ άκρη σ’ άκρη στο ραχοκόκαλό της.
Αλήθεια, τι μούτρα! Λογής λογής μούτρα, άγρια, βρώμικα,  αλήτικα, κακούργα, λιπόσαρκα, αρρωστιάρικα, σπασμωδικά, μούτρα τσαλακωμένα, γέρικα, και των παιδιών ακόμη τα μούτρα γέρικα... γιατί ήτανε και παιδιά, χαμίνια αλανιάρικα, φτωχόπαιδα, άλλα πλάι στους γονιούς τους, άλλα... μα αυτά ποτές δε γνώρισαν γονιούς, ήτανε και γυναίκες, γριές, νέες, κορίτσια, ξυπόλυτες οι πιο πολλές, όλες αναμαλλιάρες, γυναίκες κουρέλια, άλλες πάλι στα μεταξωτά ντυμένες, μα τι μεταξωτά ! ξεθωριασμένα, τσαλακωμένα, λασπωμένα και κάτι μούτρα πασαλειμμένα με του κόσμου τις μπογιές και κάτι μυρωδιές που κάποτε θα μυρίζανε φαίνεται και που τώρα θυμίζανε τη διαπεραστική μυρωδιά του τσακισμένου κοριού. Οι γυναίκες αυτές ήτανε απ’ «εκείνες» καθώς εξήγησεν ο Μπέμπης, που δεν κατάφεραν να βρουν πελάτη.
- Μα τι ύπνος ολονώνε! Τι ταραγμένος ύπνος! Τι παραμιλητό!
- Είναι, βλέπετε, χωρισμένοι σε δύο τάξεις, εξηγούσε ο Μπέμπης. - Πρώτη τάξη είναι εκείνοι κει που πληρώνουν τη δεκάρα και δεύτερη τούτοι δω που πληρώνουν μια μονάχα πεντάρα.
- Μα γιατί στης πεντάρας έχει και μαγκάλι; Τι είναι κείνο το μπρίκι που βράζει κει πέρα;
- Να σας πω. Το πρωί στις εφτά, πρέπει όλοι αυτοί να είναι στο πόδι και ν’ αδειάζουν τη γωνιά. Σκεφθείτε τι φασαρία θα γινότανε αν επρόκειτο να τους ξυπνήσει κανείς έναν έναν. Γι’ αυτό... ο «ξενοδόχος» κάθε πρωί στις εφτά, λύνει τη μιαν άκρη του σκοινιού και οι κοιμισμένοι πέφτοντας ξυπνούνε.
- Μα δεν τρομάζουν, πέφτοντας έτσι ξαφνικά ;...
- Γούστο αλήθεια που θα ’χει να τους βλέπει κανείς την ώρα που ξυπνούνε...
- Γούστο λέει! Αυτό δα κι αν είναι γλέντι! Να ρθούμε μια μέρα στις εφτά· αξίζει τον κόπο... τι λέτε;
- Μπα, δεν είναι ανάγκη να περιμένουμε τις εφτά ή να ξαναρθούμε... Μπορούμε ν’ απολαύσουμε και τώρα αυτό το θέαμα... Σας βεβαιώ.
- Τώρα ;... Πώς αυτό, κύριε Μπέμπη; Αχ θα ’θελα πολύ να ’βλεπα.
- Μπα, το μόνο εύκολο... Μια στιγμή... Δε σας γεννήθηκε η απορία, γιατί άλλοι να πληρώνουν μια δεκάρα κι άλλοι μονάχα μια πεντάρα, αφού στο ίδιο υπόγειο και  με τον ίδιο τρόπο κοιμούνται όλοι; Της πεντάρας μάλιστα έχει και μαγκάλι και κάνει λιγότερο κρύο.
- Αχ! Ναι! Γιατί, κύριε Μπέμπη;
- Να σας πω... Εκείνους που πληρώνουν μια δεκάρα δεν έχει κανείς το δικαίωμα να τους ενοχλήσει, ως το πρωί. Ενώ τους άλλους -γιατί ξέρετε έρχουνται κι άλλοι σαν και μας- μπορεί ο ξενοδόχος να τους ξυπνήσει ό,τι  ώρα είναι, λύνοντας το σκοινί για να διασκεδάσουν οι επισκέπτες. Και για αποζημίωση στους « πελάτες » σαν θα ξυπνήσουν, προσφέρουν οι επισκέπτες από ένα ποτήρι ζεστό κρασί που βράζει εκεί στο μαγκάλι. Έτσι, όλοι είναι ευχαριστημένοι, οι θεατές, ο ξενοδόχος που ακριβοπουλά το κρασί του και οι πελάτες που κάθε νύχτα πίνουν από πέντε-έξι ποτήρια.
- Το κάνουμε;
- Το κάνουμε ; Και ρωτάτε ακόμα ;
- Μια στιγμή να φύγει πρώτα αυτός.
- Ποιος είν’ αυτός ;
Ο Τζούλιο Τζάκομο ανατρίχιασε και τραβήχτηκε στη σκοτεινή γωνιά... Κάποιος μπήκε κείνη τη στιγμή, μ' ένα μακρύ παλτό, με σηκωμένους γιακάδες και βαστούσε ένα μικρό χαρτάκι, μια σημείωση στα γαντοφορεμένα χέρια του. Τι άνθρωπος ! Τι διαπεραστικό βλέμμα μα και τι μοχθηρό! Πώς κοιτάζει ένα ένα τα κοιμισμένα κεφάλια ρίχνοντας πότε πότε και μια ματιά στο χαρτί που κρατά... Πήγε τώρα στης δεκάρας. Τους κοιτάζει με τον ίδιο τρόπο. Σπρώχνει απότομα ένα νέο που αν και φτωχοντυμένος, δε μοιάζει αλήτης· θα τον έπαιρνε κανείς για ξεπεσμένο καλλιτέχνη... Ξύπνησε ο άλλος και τρόμαξε. Εκείνος κάτι του λέει... Ο νέος σκαλίζεται, ψάχνει τις τσέπες του... κάτι ζητά, βγάζει ένα μάτσο χαρτιά μα δε φαίνεται να βρήκε κείνο που ζητούσε... κάτι μουρμουρίζει... κάτι σαν να παρακαλεί... «Μπρος μπρος!» φωνάζει ο άνθρωπος με τα γουρλωμένα μάτια. «Μπρος, θα ξηγηθούμε εκεί...» Τον αρπάζει από την πλάτη... φεύγουν κι οι δυο...
Ουφ! επιτέλους. Ο κύριος Τζούλιο Τζάκομο ήρθε στον εαυτό του μα κανείς δεν τον πρόσεξε. - Ποιος ήταν αυτός, καλέ... Με τι δικαίωμα ξύπνησε τον πελάτη της δεκάρας, γιατί τον πήρε κι έφυγε ;
- Η Καταδίωξη! εξήγησε λιγόλογος ο Μπέμπης...
- Καλέ τι αγριάνθρωποι... Μα αν δεν ήτανε κι αυτοί...
- Λοιπόν εμπρός... λύνεται το σχοινί.
Μ’ ένα τράβηγμα της θελιάς, όλα κείνα τ’ ακουμπισμένα πάνω στα σταυρωτά χέρια κεφάλια, πέσανε ξαφνικά κάμνοντας μιαν καμπύλη στον αέρα. Άλλα έπεσαν και χτύπησαν χάμω, άλλα ξύπνησαν στο δρόμο κι άλλα πάλι τινάχτηκαν πάνω μόλις λύθηκε το σκοινί.
Τι ξάφνισμα ! Τι τρομάρα ! Τι γλέντι! Όλα κείνα τα σκοτεινά τα μούτρα, τ’ αγουροξυπνημένα, τα τρομαγμένα...
Βρισιές, βλαστήμιες, όπως πάντα. Κι όλα κείνα τα μούτρα χαμογέλασαν σε λίγο μπρος στο ζεστό κρασί που άχνιζε μες στα φλιτζάνια. Ήταν η αποζημίωση. Ο καθένας πήρε το μερδικό του. Άλλοι το πίνανε γρήγορα γρήγορα για να ξαναπλαγιάσουν πάλι και καίγανε στη βιάση τους το λαρύγγι τους κι άλλοι το ρουφούσανε σιγά και το γλεντούσανε σα βέροι μερακλήδες. Ένα-δυο παιδάκια που αγουροξυπνήσανε και πονέσανε πέφτοντας βλαστημούσανε σαν παλιοί αλήτες. Τι γέλια η Ζιζέλ κείνο το βράδυ... Ποτέ της δε γέλασε τόσο...
Κάποιο μακρινό ρολόι χτύπησε πολλές φορές. Ο ουρανός έξω δεν ήταν πια πίσσα. Θαρρείς και τον είχανε τώρα πασαλείψει με μελάνη.
- Ναι! Ναι! Και την άλλη, Μαρή-Ροζ... Να, έτσι. Μ’ αρέσουν αλήθεια πολύ αυτές οι κουρτίνες... Το βυσσινί χρώμα χαϊδεύει το μάτι... Μια φορά, το καρναβάλι, που πήγαμε μασκαρεμένοι κάπου... Όχι, τράβηξε και τις δυο... έτσι, έτσι... Ρωτούσα που λες, γιατί ήταν όλα βυσσινιά εκεί μέσα... από τότες κι εγώ... Τρελή που είμαι, τι σου τα λέω τώρα... Μαρή-Ροζ... πού έβαλες τα «Τραγούδια της Βιλιτώς » ;
Ύστερα από τόσο γλέντι κι από τόση κούραση, ξαπλωμένη μες στο κρεβάτι, ξαναθυμότανε η Ζιζέλ τις συγκινήσεις της βραδιάς. Πάει κι απόψε.
Αύριο να δούμε. Βλέποντας την υπηρέτριά της να σιάζει τις βελούδινες κουρτίνες πήγε κάπου ο νους της. Στριμώχτηκε μέσα στο κρεβάτι, έγινε ένα κουβαράκι κι άφησε τα λεπτά χεράκια της να τρέχουν πάνω στο κορμί της.  Έλεγες και χαϊδευότανε η ίδια. Μια μπερδεμένη εικόνα παρουσιάστηκε στο μυαλό της, μόλις έκλεισε τα μάτια της... Οι αλήτες... ο Τζούλιο... Αλήθεια να ’ταν εδώ τώρα ο Τζούλιο...
Μαρή-Ροζ, αχ! Αλήθεια, σε καμάρωνα τώρα δα, έτσι που στεκόσουνα... Όμορφο στήθος κι οι γλουτοί αλήθεια !... Να, εκεί μέσα, Μαρή-Ροζ, πάρε κι ένα για σένα... δεν πειράζει... είναι από κείνα που ξέρεις... Δεν καπνίζεις ; Να ! Κουτή... Σου το επιτρέπω... Για σκύψε να σου πω... Τι; Έβαψες τα χείλια σου ; Μη φοβάσαι.. . Άκου δω... έρχεσαι απόψε να... Λίγο ακόμα και θα ξεχνιότανε η κυρία Φουρνιέ...
Με τη Μαρή-Ροζ ; Την υπηρέτρια ; Να το διαλαλήσει καλέ στον κόσμο... Αυτά τα άθλια πλάσματα!... Μήπως, τι; Αν δεν την είχε στην υπηρεσία της, δε θα ’ταν κι αυτή εκεί στο υπόγειο ; ...
Ξέσπασε στα γέλια η Ζιζέλ κι άφησε να πέσει απότομα το κεφάλι της υπηρέτριας που το κρατούσε με τα δυο της χέρια...
- Πού να σ’ τα λέω καημένη... Δεν ξέρεις τι μου θύμισες, έτσι δα, σαν έπεφτε το κεφάλι σου... Για πες μου, Μαρή-Ροζ, αν δε σε είχα στην υπηρεσία μου... Καλέ, μου έγινες κοκέτα. Βάζεις και μυρουδιές!... Κάπνισε κι εσύ! Αχ! Έλα!... Μαρή-Ροζ... γλυκό μου κορίτσι!... Θέλεις να μείνουμε απόψε; Αχ ! Θέλεις ; ... Ναι, απόψε...

ΟΙ ΑΜΑΡΤΙΕΣ ΤΟΤ ΠΑΠΠΟΥ
Αργό, κλαψάρικο, μακρόσυρτο, σβήνει εκεί δα χάμω κάποιο τραγούδι.
Πώς μοιάζουν ωστόσο όλα τα τραγούδια της φυλακής!
Αχ ! Γιατί καμιά φορά λες και βαραίνουνε έτσι πάνω στο στήθος τα σιδερένια κάγκελα του χωστού φεγγίτη;
Γιατί;
Μα εσύ δεν πήγες φυλακή. Ψέματα; Ε, τότες, δεν μπορεί, δεν μπορεί να ξέρεις τι είναι το βουνό εκείνο που πλακώνει το στήθος, που κόβει την ανάσα, μήτε μπορεί να είδες ποτέ σου το τι βλέπει κανείς μέσα στους καπνούς του κελιού, και στα χνότα: εδώ σκοτεινά, εκεί σταχτιά, πιο πέρα διάφανα, ναι διάφανα, εκεί δα που πέφτει πάνω τους και πάνω τους τσακίζεται ένα μάτσο χλομές αχτίδες του ξεψυχιάρικου ήλιου, αργά το σούρουπο. Τώρα, βάλε πια με το νου σου τι μπόρα δέρνει το μυαλό τ’ ανθρώπου, εκείνου που, όταν ύστερα από κάποια επίσκεψη, κάποιου αγαπημένου μα πολύ αγαπημένου, ύστερα από το σπασμώδικο σφίξιμο λατρευτού χεριού, απ’ ανάμεσα απ’ τα σιδερένια κάγκελα, γυρνά ξωπίσω στον κρύο θάλαμο με γόνατα κομμένα από κούραση, με μάτια βουρκωμένα που αν έκλαιαν, κόμποι, κόμποι, θε να ’στακε το αίμα- αν έκλαιαν - γιατί αλίμονο! τέτοιοι άνθρωποι δεν κλαίνε, δεν μπορούν να κλάψουνε σε τέτοιες ώρες.
Κι ύστερα, βαριά, βροντερά βήματα παπουτσιών με σιδερένιες μπρόκες, πάνω στις μαρμαρένιες πλάκες, πίσω από τη χοντρή διπλαμπαρωμένη πόρτα, βήματα που αντηχούνε μες στο μυαλό που λες και τσαλαπατούν τις σκοτεινές τις σκέψεις και τα φαρμακωμένα ονείρατα... Μια αρμαθιά κλειδιά που βροντούνε κι αυτά, άγρια μα πένθιμα, θλιμμένα σαν τις καμπάνες το ψυχοσάββατο. Κι ένα σβραχνό μα μερακλίδικο
Αχώριστα συντρόφια μας... η κάμα και... η κάμα και η τσίκα...
ξεψυχά πίσω από το βαρύ ντουβάρι, εδώ δα δίπλα.
Το ’να σκοτώνει τον οχτρό και τ’ άλλο τρώ...
Και τ’ άλλο τρώει την πίκρα...
Μα πώς μοιάζουν αλήθεια, το ’να με τ’ άλλο, όλα τα τραγούδια της φυλακής !
Ήρθε κι έφυγε.
Φυσικά, τι μπορούσε να κάνει μια και τέλειωσε η διορία, μια και χτύπησε το καμπανάκι; Μα αν ήτανε στο χέρι της, θα ’φευγε μήπως ; Θα ’παιρνε μήπως όλες εκείνες τις προφυλάξεις ; Θ’ άφηνε τ’ αμάξι της να τηνε περιμένει τόσο μακριά; Θα ’κρυβε το προσωπάκι της μέσα στις πυκνές εκείνες βελέτες ή μήπως θα γυρνούσε τόσες φορές ν’ αγναντεύει μην τηνε κοιτάξει κανένα μάτι ; Ναι! Θα τα ’κανε όλα αυτά, αν ήτανε λεύτερη να μην τα κάνει; αν δεν είχε να φοβηθεί κανένα.
Ποιον φοβότανε ; Μα ποιον φοβάται κανείς ;
Ποιον άλλον από τον κόσμο, τα μάτια του κόσμου !
Μια γυναίκα ! Για φαντάσου ! Λίγο το ’χεις ;
Όμως -να το λέμε κι αυτό- ποιος θα μπορούσε να σταματήσει στο δρόμο της μια μάνα ;
Ποιοςς δεν ξέρει τι πάει να πει μάνα;
Τι είναι η ατιμία κι η φυλακή, κι ο κόσμος, όταν μια μάνα πάει να δει το παιδί της, το σπλάχνο της, κι ας είναι κακούργος κι ας έχει σκοτώσει κι ας τον έχουν φυλακή κι ας μη θέλει να τον ξέρει ο μπαμπάς του!
Τι πάει να πει αυτό για μια μάνα;
Βρέχει!
Καλά που βρέχει. Πιο καλά, γιατί έτσι είναι έρημοι οι δρόμοι.
Πώς φοβόταν η κακομοίρα, όταν άλλες φορές τ’ αμάξι τσαλαβουτούσε μέσα στη λάσπη κι έπεφτε μέσα στους λάκκους. Σήμερα το ίδιο της κάνει. Λες και μοιάζει κούνια σήμερα τ’ αμάξι. Λες και της νανουρίζει τις μαύρες σκέψεις.
Κούνια ! Αλήθεια, πώς τη θυμότανε την κουνίτσα του ! Θαρρείς και ήτανε χτες ακόμα που τον αποκοίμιζε κι ύστερα τόνε καμάρωνε μέσα στις αχνές ταντέλες και τα μεταξωτά σκεπάσματα.
Ποιος θα το ’βαζε τότες με το νου του, βλέποντας κοιμισμένο τ’ αγγελούδι εκείνο με τα μακριά ματόκλαδα, με την ανασηκωμένη μυτίτσα, τα κόκκινα παχουλά μαγουλάκια, τα χειλάκια τα σουρωμένα, κι εκείνες τις μπουκλίτσες, τις μαύρες, ποιος θα ’βαζε με το νου του πως δυο-τρεις μέρες ύστερα το βρέφος θα δάγκωνε το βυζί της παραμάνας του για να της βγάλει ολόκληρο κομμάτι! Καλά το λέει ο λόγος. Η κακιά μέρα απ’ το πρωί φαίνεται. Κι ύστερα όσο μεγάλωνε λες κι όλο χειροτέρευε.
Δεκατεσσάρω χρονώ ήτανε που είχε σπάσει τρία δόντια κάποιου συμμαθητή του... Ύστερα, μιαν άλλη φορά... Α ! αν μάθαινε ίσως γράμματα ! Ίσως να μη !...
Μα και τι δεν έκανε η άμοιρη !... Πόσο πάσχισε για να τον κάνει άνθρωπο! Αλίμονο! Λες και το είχε μέσα του...
Κακός δεν ήτανε δα, κι ολωσδιόλου κακός...
Ώρες ώρες, μάλιστα, θαρρούσες κι ήτανε άλλος άνθρωπος. Μα ό,τι κι αν ήτανε τον αγαπούσε. Παιδί της ! τι θα πει!
Αλήθεια όμως... πώς έμοιαζε του παππού όσο πήγαινε !... Και στα φυσικά και στο πρόσωπο... Σήμερα, που τον είδε έτσι άγριο, αξύριστο... είχε ξαφνιαστεί με την ομοιότητα... δηλαδή, το είχε παρατηρήσει κι άλλες φορές, όμως σήμερα...
Μα πώς είναι δυνατό τα παιδιά να μοιάζουνε καμιά φορά, τόσο πολύ, του παππού τους; ... Καλά, στο πρόσωπο... αυτό βέβαια... το καταλαβαίνει κανείς μια και... Μα και στα φυσικά ; Μπα, έτσι θα ’τυχε !... Όμως πάλι... γιατί το μοιάξιμο στα μούτρα να μη μας ξαφνιάζει; Ενώ σα μοιάζουνε τα φυσικά...
Τι; ... Μήπως άραγε !... Μ’ αυτό θα ήτανε φριχτό...
Αλλά γιατί; Γιατί όχι. Όλα γίνουνται... όλα να τα περιμένει κανείς ! Μα τότες... τότες... γιατί, τ’ αθώα τ’ ανεύθυνα παιδιά... Ναι! Γιατί να της στερήσουν το παιδί της, αφού, αν είναι έτσι, δεν έφταιγε καθόλου ;... Μήπως καλύτερο θα τον κάνουν εκεί στη φυλακή; Κι όταν έβγει... μήπως δε θα είναι χειρότερος; Μέσα σ’ εκείνους τους ανθρώπους, που λες κι οι μούρες τους μονάχα. .. Μα, γιατί λοιπόν αυτοί οι άνθρωποι, που τους είδε κείνη τη μέρα στο κακουργοδικείο, καθισμένους τόσο ψηλά, λες κι ήταν οι άλλοι μυρμήγκια στα πόδια τους... γιατί δε ρωτήσανε για τον παππού; Γιατί δεν εξέτασαν ; ... Γιατί; ...
Τι τα συλλογιέσαι τώρα αυτά, κακόμοιρη!
Τ’ αμάξι ολοένα τσαλαβουτώντας, πάει... πάει...
Συλλογιέται κι εκείνος.
Ο άλλος στη γωνιά φουμάρει! Ο άλλος; Ποιος είν’ αυτός ; Ποιος ξέρει!
Φυλακή την είπανε... Κάθε καρυδιάς καρύδι κει μέσα θα το βρεις.
Μήπως σε ρωτά κανείς όταν σου φέρνουν κάποιονε στο θάλαμο; Μήπως ρωτάς κι εσύ ποιος είναι; Τι ήρθε να κάνει κει χάμω; Γιατί τόνε φέρανε; Δε βαριέσαι! Ποιος τα ρωτάει;
Ωστόσο, όποιος κι αν είναι ο άλλος, φίλος είναι κι απ’ αδερφός καλύτερος, εκεί μέσα στη μοναξιά, στον πόνο... Δε γουστάρεις να μιλήσεις ; Μη μιλάς. Ποιος σε βιάζει! Δε σου γουστάρει ν’ ακούς το τι λένε; Μην ακούς... ποιος σ’ εμποδίζει! Μα κι όταν πάλι σου ’ρχεται το κέφι να πεις για να ξεσκάσεις, πες τα αδερφούλη μου, πες τα ! Τι σε νοιάζει! Μην κοιτάς αυτόν τον άλλον που η ματιά του χάνεται μέσα στα γκρίζα δαχτυλιδάκια του καπνού, μην κοιτάς που κάνει πως δεν ακούει.
Μα η συλλογή !... Τι πάει να πει;
Τι βγαίνει τώρα με το να συλλογιέται κανείς της γλυκιάς, γλυκιάς του μάνας τα γλυκά λογάκια ; Τι του είπε ; Δυο λόγια μόνο. Ποτάμι τρέχανε τα δάκρυα της κι ένα αναφιλητό τής έκοβε την κάθε κουβέντα. Πώς έκαιγαν τα δάκρυα εκείνα! Στάξανε ποτές πάνω στα δάχτυλά σας της μάνας σας τα δάκρυα; Μα βέβαια, εσείς δεν έχετε πάει φυλακή!
Κι ύστερα του τα φίλησε τα δάχτυλα εκείνα, τα μαλλιά, το μάγουλο... Αλήθεια, τι δύσκολα φιλιέται κανείς, ανάμεσα απ’ τα σιδερένια κάγκελα !
Μα πόσο πιο λαχταριστό είναι το φιλί. Ως και τα λόγια, ως κι αυτά, με δυσκολία περνούν μέσα απ’ τα σίδερα.
Ξαφνικά, όταν τον κοίταξε κατάματα -αλήθεια, παρατήρησες καμιά φορά πώς θαμπώνει η ματιά σαν είναι βουρκωμένο το μάτι;- του είπε : « Πώς του μοιάζεις !...
Πώς του... έτσι δα, τώρα που σε κοίταξα, μου φάνηκες έτσι απαράλλαχτος, ο παππούλης ...» Ύστερα σώπασε. Χτύπησε το καμπάνι... Δάκρυα... δάκρυα... κι έπειτα δυο χέρια, μιας μάνας χέρια που πολεμούνε να χωθούν απ’ ανάμεσα απ’ τις τσιγκλίδες...
Να, τι συλλογιέται. Μα τι τ’ όφελος ;
Ο άλλος φουμάρει.
- Γκόμενά σου ήτανε, αδερφέ μου;
- Τι έκανε λέει;
- Καλά ντε ! Δεν είπαμε δηλαδή να το πάρεις απ’ την ανάποδη... Καλά ! με το μπαρδόν αδερφός... Είπα. Σου κουβαλάει του πουλιού το γάλα... τι να πω κι εγώ ! Τήνε μπάνισα που λες και... σα θες, πίστεψε, σεκλεντίστηκα, να σου πω την αλήθεια. Τα μάτια της ολοένα στάζανε, στάζανε, σαν του κυρ-εισαγγελέα τη μύτη. Τη μύτη είπες, ε; Ρε γούστο που σου ’κανα κείνη τη μέρα ! Ξέχασα... Μα το Χριστό! Είχα ξεχάσει και τη στεναχώρια μου, και... μη θαρρείς ! Καρφί δε μου καιγότανε για το πόσο θα μου ’κοβαν...
» Του κόσμου τα μάτια ήταν απάνω μου κι εγώ πού θαρρείς να κοίταζα κείνη την ώρα;
« Το λοιπόν, δε θα το πιστέψεις, μα το Σταυρό... Μα πώς ήρθε τώρα έτσι δα η κουβέντα... Ας είναι... Κόζαρα που λες του γρουσούζη τη μελιτζάνα. Ε ρε Χριστούλη μου, τι σου είναι ο άνθρωπος ! Αυτός, μάτια μου, έλεγε, έλεγε, ξελαρυγγιζότανε, έβριζε, χτυπούσε τη γροθιά του... Μωρέ μπας και μουρλάθηκε, έλεγα μέσα μου, αυτός ο άνθρωπος τι τα ’βαλε μαζί μου. Τι διάολο του έχω κάνει αυτουνού... Σε καλό του, ρε Βαγγελίστρα !
» Κάνω που λες να τόνε κοζάρω ξανά... κι έτσι μου ’ρθε να του σκάσω πέντε φάσκελα... “Τι τα ’χεις μωρέ μαζί μου ; ” ήθελα να του πω... Ας είναι όμως, ένεκα ο νόμος είπα... κάνει κι αυτός τη δουλειά του. Ήταν ένας γκουρλομάτης !... Που να πάει που λες το μάτι μου; Στη
μύτη του! Ένας κόμπος μικρούτσικος, να! τόσος δα, κρεμότανε στην άκρη της σουγλερής του μύτης... κι. είχε μια μπάμπια, ο βλάμης ! μια μπάμπια !... Μήτε έπεφτε ο κόμπος μήτε τραβιότανε παραμέσα. Έλεγε, ο γρουσούζης... έλεγε... Εγώ έλεγα μέσα μου: Βρε τώρα θα στάξει... τώρα θα στάξει... Δε βαριέσαι! Ύστερα πάλι, χοπ ! και τραβιότανε. Τ’ ανθίστηκα. Σημάδι που λες αδερφός, σημάδι ήταν αυτό. Και κάνε τώρα γούστο... Να δεις που κι άλλες φορές μου είχαν έρθει έτσι τα πράματα... έτσι λέγοντας, δηλαδή μ’ αυτόν τρόπο, θέλω να πω. Να! την προπερασμένη φορά να πούμε, πώς τα ’φερε ο διάβολος και την παραμονή μού χύθηκε το λάδι... λίγο λάδι που είχαμε στο θάλαμο. Βλέπεις το λοιπόν; Την άλλη μέρα με ζεμάτισαν.
» Τις περασμένες ήμουνα πάλι μέσα... Ξέρεις, ήμασταν για καλά τούτη τη φορά. Μα η ανάκριση έτυχε μπερδεμένη. Τύχαμε όμως άντρες βλέπεις, άντρες με μουστάκια. Κανείς μας δεν ξέρασε.
» Μας πήγαινε όμως έξι κι ένα... Σαββατόβραδο ήτανε· κατά το σούρουπο να! Σαν καλή ώρα τώρα δα. Στρώσαμε, λίγο να μασήσομε. Άσ’ τα όμως ! Ποιος είχε τότες κέφι για μάσημα. Που λες, δεν ξέρω κι εγώ πώς τα ’φερε ο διάβολος κι αναποδογυρίζω, με τον άγκωνά μου, το μπουκάλι το κρασί! Σιχτίρ ! Ένα το είχαμε όλο κι όλο και πήρε δρόμο το μισό, ματάκια μου.»
 - “ Μη χαλάς την καρδιά σου, αδερφούλη! ” λέει τότες ο Σταυράκης, ο Σταυράκης, ξέρεις. Ταράφι μας ήτανε τότες. Μακαντάσης όμως... α! Δεν μπορώ να πω... Καλή του ώρα.
» - “ Σε καλό θα σου βγει... και βλαστήμα με Βρε δεν περνάει ένα κουάρτο κι ακούω τ’ όνομά μου. Ο φύλακας, αδερφούλη μου.»
- “Ε! ρε! Τα ρούχα σου κι όξω”. Είχε έρθει ο δικηγόρος μου με το βούλεμα. Μνήστητί μου Κύριε! Βλέπεις; Βλέπεις; Το λοιπόν, τι λέγαμε;... Α! ναι! Ο κόμπος του γρουσούζη. Να μη σου τα πολυλογώ αδερφός, εγώ μόλις το είχα ανθιστεί, έλεγα με το νου μου : Ρε, θα με κόψουνε ; Ρε, δε θα με κόψουνε; Έτσι πήγε η δουλειά μέχρι στο τέλος. Ο κόμπος ανεβοκατέβαινε, κι είχα μια χαρά ! Μια χαρά ! Στα τελευταία όμως, βάρεσε μια γροθιά ο γρουσούζης πάνω στο τραπέζι του !... Αμ βέβαια, ήθελε να μου κάνει τον κάργα. Είχε βλέπεις μισότριβες στη σάλα... Την Παναγία τους !...
» Ξέρεις μωρέ Χριστούλη μου τι πάει να πει να κάνει ο άλλος το κομμάτι του στην καμπούρα σου. Που λες... πλουτς! και να, σκάει ο κόμπος σα φάπα, πάνω στο χαρτί. Εμένα μου κόπηκε η καρδιά, αδερφέ μου. Ναι, για ! Θα με ζεματούσαν ! Τ’ άνθίστηκα. Τι να περιμένω τώρα απόφαση! Και να, που μ’ έκοψαν, οι...
» Κοίτα μωρέ μυστήρια! Κι ύστερα σου λέει ο άλλος. .. Να μην το ’βλεπα δηλαδής με τα μάτια μου, δε θα το πίστευα να σου πω.
« Να κρέμεσαι λέει απ’ έναν κόμπο κι ο κόμπος απ’ του γρουσούζη τη μύτη και να ’χει λέει και μισότριβες εκείν’ την ώρα... Και να θέλει να σου κάνει το κομμάτι του, ο βλάμης. Ε μωρέ τις κούρβες!... Σε μένα μωρέ βρήκανε να ρθούνε; Μα δε μου λες; Τι έρχουνται να κάνουν; Γούστο ; Τους φαίνεται αστείο ε; Παλιοσκροφάρες!... Κοίτα μωρέ μυστήρια! Ε, τι λες κι εσύ, σ’ αυτό απάνω;
- Μα δε μου λες!... Πάει να μου φύγει το μυαλό. Τόσην ώρα αυτό συλλέγομαι... δε μου λες...
- Βλέπεις; Βλέπεις από έναν κόμπο!... Να μην το ’βλεπα τώρα με τα μάτια μου...
- Όχι, μωρέ! Ποιος σου μίλησε τώρα για κόμπο; Κόμπο λέει! Δε μου το εξηγάς εσύ...
- Να σου πω λοιπόν πώς το εξηγώ εγώ με την ιδέα μου. Μόλις είδα...
- Μα πώς της ήρθε τώρα να πει πως του μοιάζω ; Δε μου λες κι εσύ ; Πώς της ήρθε ;
- Ποιανού μοιάζεις ; Ποιος σου το είπε ;... Πάνω σε τι το λες αυτό ;... Ποιος ; Η γκόμενά σου ; Καλά ντε ! Μη θυμώνεις... Καλά ! Καλά ! Μηδά ξέρω κι εγώ τι σου είπε; Τι να πω ο φουκαράς; Σου είπε, λέει, πως του μοιάζεις... Ε, λόγος είναι αδερφέ μου και λέγεται... Του μοιάζεις ! Γι’ αυτό σκας ;
» Δε μου λες ; Εσένα σου τα είπε ο γρουσούζης ; Σου τα ’ψαλε; Κοίτα μωρέ άνθρωποι! Γιατί χαλάνε με το στανιό την καρδιά τους και μας σκυλοβρίζουνε, έτσι σα σκυλιά. Κι ύστερα εκείνη η κακία που βλέπεις στα μούτρα τους ! Για πες μου ! Εσύ δεν είσαι διά το παραμύθι της γριάς, ε; Α, το καφεκούτι! Κοίτα μωρέ για μια παλιόγρια τώρα, να σας κόψουν λέει!... Το λέγανε προχτές κάτω. ’Ήτανε λέει παστρικιά δουλειά. Μπράβο, να σου πω ! Έτσι μ’ αρέσει κι εμένα να δουλεύει κανείς... Εγώ... όχι δηλαδή που θα το παινευτώ !... Δε μου λες ; Εσύ τηνε ξέκανες;
- Όρεξη για κουβέντα έχεις, βλέπω !
- Να σου πω... Γούστο θα ’χει... Τι ζητάς; Τσιγάρο; Να, πάρε καπνό... Άσ’ τα βρε τα σπίρτα... μας χρειάζουνται καμιάν άλλη ώρα... άναψε από δώ. Πώς φαίνεστε σεις οι καλομαθημένοι. Το λοιπόν;
- Εγώ να σου πω, τόνε θυμάμαι σαν όνειρο...
- Ποιον μωρέ ; Γιατί για δε λες ;
- Όχι, τον παππούλη μου θέλω να σου πω.
- Τι έκανε λέει; Άσε ρε τον άνθρωπο ήσυχο. Πες μας το παραμύθι της γριάς.
- Άκου ντε! "Αχ! καημένε, αν ζούσε σήμερα, θα ’τρωγε τα σίδερα για να με βγάλει. Είχε βλέπεις τις σχέσεις μ’ όλους τους μεγάλους. Τον εχτιμούσανε. Όμως τι άντρας ήτανε κιόλας.
» Όταν απ’ το Ενενηνταεφτά κι ύστερα πήρε τα γαλόνια, από τότες αρχίσανε οι φιλίες μ’ αυτούς...
» Ύστερα πια, όταν βγήκε στο κλαρί, στη Μακεδονία... δηλαδή, θέλω να σου πω πως κι η οικογένειά μας ήτανε καθωσπρέπει... Γι’ αυτό κι ο κύρης μου δε θέλει σήμερα να με ξέρει. Μα ο παππούλης μου δε θα τα κοίταζε αυτά... Είχε σου λέω τις σχέσεις... Οικογένεια σαν τη δική μας... Ίσως να ’χεις ακουστά!
« Αφού κι ο μπαμπάς του ήτανε πρωτοπαλίκαρο του Αλή Πασά. Σόι βλέπεις. Κι ύστερα μ’ αγαπούσε κιόλας... Θυμάμαι... αλήθεια, σαν όνειρο το θυμάμαι!... Μ’ έπαιρνε στα γόνατά του, με κανάκευε, μου ’λεγε ιστορίες, πράματα, μυστήρια !...
- Μα τι σχέση έχουν τώρα αυτά με το παραμύθι της γριάς, δε μου λες σε περικαλώ;

- Ωχ ! αδερφέ, λόγος να γίνεται... για να περνάει η ώρα. Τι σχέση είχε ο κόμπος του γρουσούζη με τη δίκη σου ;... Καλά ντε, καταλαβαίνω... Μα τι τα θέλεις, εγώ δεν πιστεύω σ’ αυτά... Όχι δηλαδή πως έμαθα ένα-δυο γραμματάκια. Μα να ! Πώς να σου πω : ώρες ώρες, νιώθω κάτι, έτσι, σα να είμαι άλλος άνθρωπος. Κοιτάζω μέσα στην καρδιά μου σα να μην είμαι εγώ. Λες και ξυπνάει κάποιος μέσα μου και μου τα λέει αυτά.
» Κι ύστερα, να δεις τώρα τη διαφορά μεταξύ μας. Εσύ θαρρείς πως με το να ’σταξε η μύτη του εισαγγελέα ήτανε γραφτό να καταδικαστείς.
» Αυτό δεν είπες ; Εγώ βλέπεις δεν τα πιστεύω αυτά.
» Σου το ’πα θαρρώ· ώρες ώρες, σκαλίζω να μπω μέσα στο νόημα και ξέρω κι εγώ... Θέλω καλά και σώνει να βρω το γιατί, στο κάθε πράμα.
- Ρε συ! Μπας και θα κερδίσω τίποτα να σου πω ψέματα! Άι στο διάολο!... Μα είναι να μη σε πιάνουν τα δαιμόνια; Δεν πιστεύει λέει πως έσταξε η μύτη του γρουσούζη. Ρε, μπας και θάρρεψες...
- Μωρέ δε λέω αυτό. Πιστεύω πως έσταξε η...
- Δηλαδή δεν πιστεύεις τότες πως μου ’κοψαν πέντε χρονάκια;
- Κι αυτό το πιστεύω, μωρέ...
- Τ’ είν’ τούτος ρε; Βρε είσαι για δέσιμο!
Μωρέ αφού τα πιστεύεις και τα δυο, τι μου τσαμπουνάς τόσην ώρα; Ήμαρτον Βαγγελίστρα μου... Καλά!... Καλά ! Έλα παράτα τον παππούλη σου, μην τόνε στείλω τώρα κι αυτόνα στο...
» Με το μπαρδόν κιόλας, τι μας έφταιξε πεθαμένος άνθρωπος... Θεός σχωρέσ’ την ψυχή του...
» Με το να είσαι εσύ άμυαλος τι φταίει αυτός ; Καλά λέω ’γώ πως εσείς οι γραμματιζούμενοι, όλοι σας, τα ’χετε χαμένα; Πήγες και σχολειό είπες... ε;
- Μπα, δε βαριέσαι, πολύ λίγο ! Ύστερα μ’ έδιωξαν.
- Γιατί;
- Γιατί; Να ! Άσε που τσακωνόμουνα κάθε ώρα με τα παιδιά, μια μέρα έσπασα και του δασκάλου τα μούτρα.
- Βρε γούστο θα είχε. Μπράβο να σου πω!
- Εμένα μου λες ; Σε κάθε καβγά, μέσα ήμουνα. Δώδεκα χρόνων ακόμα κόντεψα να σκοτώσω έναν μακαντάση με μια πέτρα, για να του πάρω το τόπι του... Πώς μου ήρθαν τώρα... Ένα μεγάλο τόπι που έκανε γκελ... Μα τι είναι αυτό μπρος στ’ άλλο. Μια μέρα που λες...
- Ξέρεις τι συλλογιέμαι τώρα; Γιατί όλοι εσείς οι γραμματιζούμενοι αφήνετε έτσι τον εαυτό σας, μωρέ; Κοντεύουν να σου πέσουν τα βρακιά.
- Δε βαριέσαι. Έτσι ήμουνα κι από μικρό; ... Αν δεν έχεις κανένα να σε περιποιείται... Εγώ δηλαδή είχα τη μάνα μου, είχαμε και τη δούλα μας...
» Τι παιδί αλήθεια! Η μανία μου, με τα μαχαίρια και με τους σουγιάδες... Μ’ άρεσε να τρυπώ τις ντομάτες, τις πατάτες, τα... Έτσι μου φαινότανε σα να ξεκοίλιαζα κανένα. Δεν άφηνα καρέκλα ατρύπητη. Σα μου ’πεφτε μπαστούνι στα χέρια θαρρούσα πως βαστούσα σπαθί... κι όλο το ’φερνα βόλτα έτσι με δύναμη. Όλο θαρρούσα πως είχα οχτρούς μπροστά μου. Οχτρούς είπες, ξέρεις πώς μ’ άρεσαν εκείνες οι ιστορίες που μου ’λεγε ο παππούς. Ν’ ακούς να σου λέει το πώς πατούσανε τα χωριά, να δεις γούστο. Τις γυναίκες να σου λέει, τα χανουμάκια, τις Βουργάρες... Ωχ Παναγίτσα μου. Όχι δηλαδή που μου τα ’λεγε μένα γιατί ήμουνα μικρός, μα τα ’λεγε στους άλλους στις βεγγέρες και τ’ άκουα.
»Μια στάλα πιτσιρίκος εγώ τότες! Παιδί πράμα, και τα είχα βάλει με τη δούλα μας που σου είπα. Μια νταρντάνα, αδερφούλη μου... Και να πεις πως καταλάβαινα τίποτα ; Έτσι: Να ! έτσι μ’ άρεσε να της γαργαλεύω τα βυζιά... Έλα που τα ήθελε κι εκείνη! Κοίτα τώρα πού μας έφερε η κουβέντα... ε, δε βαριέσαι, κάτι να λέμε να περνά η ώρα... Τι μου ’λεγες, αδερφούλη μου; Α, ναι, για τους γραμματιζούμενους! Τι να σου πω αδερφούλη. Καλό πράμα το σχολειό, σήμερα χτυπώ το κεφάλι μου! Κι έχει και το γούστο του ξέρεις, γούστο λέει;... Να δεις κάτι τραγούδια που μας βάζανε και λέγαμε!... Τύφλα να ’χουν τ’ άλλα που λέμε στους τεκέδες. Κάτι αντάρτικα... κάτι κλέφτικα... που να σου σηκώνεται η τρίχα όσο χαρμάνης και να ’σαι. Ύστερα και κάτι παραμύθια !... Πόσους παράδες κάνουν το δικό σου και το δικό μου. Είναι ένα μάθημα, λέει, που το λένε Ιστορία. Ε, ρε βλάμη· εκεί να δεις μυστήρια και να σαστίσεις ! Ν’ ακούς που λες να σου μιλάνε για ένανε... το τι σκάρωσε να δεις.
» Ένανε που τόνε λέγανε... Ας είναι, άλλη φορά σου τα λέω... Ά ναι, βέβαια... Μεγαλέξαντρο τόνε λέγανε...
- Μη λες για το Μαρκομπότσαρη μωρέ, το διακάκι;
- Όχι!... Δηλαδή τον ξέρω κι αυτόν, μα και κάποιον άλλον ήθελα να σου πω... στάσου να δεις.
- Το Νταβέλη δε λες;
- Όχι βρε, αυτός δεν είναι τίποτα... αυτός που σου λέω καν φραντζέζος, κάνε... Ήτανε λέει... τόνε λέγανε... Να, βλέπεις... βλέπεις; Τι παθαίνω ώρες ώρες; Κάτι σου ’λεγα, κάτι άλλο ήθελα να σου πω, και!... Τι σε νοιάζει; Ψέματα ;
- Καλά που το κατάλαβες βρε αδερφέ !... Τόσην ώρα σου το λέω. Δεν κουβεντιάζεις μωρέ σαν άνθρωπος και λέγε μου συ πως ξέρεις γράμματα. Έλα πες μου τώρα της γριάς...
- Βρε δεν είναι τίποτα η γριά, άκου που σου λέω. Να σου πω καμιάν από κείνες τις ιστορίες, να δεις και να φρίξεις μα το Σταυρό! Να σου πω για ένανε που τόνε λέγανε...
- Αν πεις της γριάς καλά, ειδεμή, κόφ’ το.
- Ε ρε, πείσμα! Τι σου κόλλησε βρε με τη γριά;
- Τι μου κόλλησε λέει! Βρε όταν σου είπα εγώ για τον κόμπο του γρουσούζη, δε με πίστεψες. Μου κάνεις δηλαδή το φράγκο, το φραμασόνο. Λέγε τώρα τη γριά και να δεις, όλο και κάτι θα ’χει κει μέσα. Έτσι, μονάχο του, τίποτα δεν γίνεται. Πάντα κάποια αιτία θα είναι στη μέση. Τι μου λες τώρα εσύ; Μπας και θα ’βαζα τίποτα στην τσέπη αν σου ’λεγα ψέματα; Εγώ το είχα πει από πιο μπροστά, αν δεν πέσει ο κόμπος, γραφτό μου είναι να πάω χαμένος, αν δεν πέσει... λέγε, λέγε τώρα συ και θα δεις.
- Καλά ντε, αφού επιμένεις να ! Εμείς ξέρεις είχαμε τον τρόπο μας στο σπίτι. Εγώ σαν μ’ έδιωξαν απ’ το σχολειό δεν ξέρω πώς τα ’φερε η τύχη κι έμπλεξα με... 
- Ουχού ! Άρχισες πάλι! Μωρέ άσ’ τόνε τον άνθρωπο εκεί που είναι.
-  Όχι, αδερφούλη μου, δε σου ’λεγα...
- Ρε μη μας κάνεις τώρα την πάπια... Θέλεις ν’ αρχίσω δηλαδή να βρίζω πεθαμένα;
- Μα δε σου ’λεγα για τον παππούλη μου. Ήθελα δηλαδή να σου πω το πώς έμπλεξα.
- Ρε, παράτα την παλιοκουβέντα! Σάμπως να μην ξέρουμε τώρα το πώς μπλέκει κανείς... Για παιδιά βλέπω μας παίρνεις, κουμπάρε !... Θα πεις τη γριά ;
- Να μωρέ, μάθαμε μια μέρα πως στην Κηφισσά... δούλευα τότες με το Σπύρο τον Τσολάκη... μα πού τον ξέρεις εσύ; Ψέματα; Πάμε το λοιπόν...
- Δε μου λες ! Εσύ της έκοψες το λαρύγγι;
- Άκου ντε! Περίμενα που λες ίσαμε τις έντεκα. Φέρναμε βόλτες από κάτω. Ξαφνικά έσβησε το φως της κρεβατοκάμαρας. Δεν ξέρω αν έτυχε ποτές να κάνεις καραούλι, μα αν ήσουνα μαζί εκείνο το βράδυ θα ’λεγες κι εσύ πως κάποιος μας έκανε σινιάλο, από μέσα... έτσι με το σβήσιμο της λάμπας. Τ’ ανθιστήκαμε. Η γριά είχε πλαγιάσει. Ο Τσολάκης βιάστηκε. Ήθελε να ξεμπερδέψουμε μιαν ώρα αρχύτερα. Μάλιστα έλεγε... αν κοιμάται η γριά να μην τηνε πειράξουμε, να πάρουμε μονάχα τα τσουμπλέκια και να το σκάσουμε.
- Μωρέ με Τσολάκη άνθρωπο βρήκες να συντροφέψεις;
- Μπα! Έκανε καλά τη δουλειά του... Παστρικιά δουλειά να σου πω. Δεν μπορώ να πω ! Θα με κάψει ο Θεός... Γιατί να τον κατηγορήσω τον άνθρωπο;
- Ρε δε λέω αυτό! Μα Τσολάκης, σημαδεμένος άνθρωπος, μπορεί ποτές να μη φέρει γκίνια; Εκείνος την ξεμπέρδεψε, ε;
- Δηλαδή, εκείνος άρχισε μα εγώ θέλησα να την αποτελειώσω. Τι να σου πω αδερφούλη μου, πιο καλά να πας στα σίγουρα, σε τέτοιες δουλειές. Πέρασα που λες το δάχτυλό μου κάτω απ’ το καρύδι, αριστερά- γιατί ξέρεις αν δεν την κόψεις, δύσκολα τα κακαρώνει ο άλλος. .. Τώρα η αλήθεια είναι πως δεν τηνε λένε φλέβα... αλλιώς τα λέγανε σκολειό... ας είναι...
- Καλά... καλά... άσε το σκολειό τώρα... Δε μου λες; Ύστερα το ’γλειψες το μαχαίρι;
- Άιντε μωρέ που πιστεύεις τέτοια κουροφέξαλα.
- Εσύ δηλαδή δεν τα πιστεύεις, ε; Μωρέ καλά τα λεγε ο Γιακουμής της Κώσταινας, κάτι τέτοιοι σαν και σας μασκαρεύουνε την τέχνη.
» Σου βγήκανε τώρα και τα τσογλανάκια... Είναι μωρέ να μην ξέρετε πως αν δε γλείψεις το μαχαίρι το αίμα τραβάει και δε σ’ αφήνει να φύγεις; ... Είναι να μην τα ξέρετε αυτά; Τι διάολο!... Σιχαίνεστε, φοβάστε ; ...
- Μα τι λες τώρα!... Εγώ να σιχαθώ αίμα; Ρε όντας πάτησα το μαχαίρι, ξεμπούκαρε το αίμα σα σιντριβάνι. Μου πιτσίλισε τα μούτρα. Ποτές μου δε φαντάσθηκα πως ήτανε τόσο γλυκό το αίμα του ανθρώπου.
Γιατί ξέρεις, πιτσίλισε και μέσα στο στόμα μου. Έτσι, χωρίς να το θέλω, μα το Σταυρό... μισή ώρα πιο ύστερα έγλειφα τα μουστάκια μου... Μου ’φερνε ανατριχίλα εκείνη η γλύκα. Εγώ μωρέ να σιχαθώ ; Τι μου τσαμπουνάς τώρα ! Σου ’τυχε καμιά φορά να γευτείς αίμα ;
- Άι στο διάολο που θα μου πεις πως είναι κι όμορφο πράμα! Μωρέ είσαι ντιπ μουρλός! Κουτός είσαι καημένε. .. Να με συμπαθάς δηλαδή... με το μπαρδόν... μα δε βαστώ πια... Λες κάτι λόγια καμιά φορά... Μωρέ κοίτα ιδέες! Λες ύστερα πως πήγες και σκολειό... Δε με συχωρνάς ! Και πώς τα λέει... Μωρέ γούστο έχεις μα την αλήθεια... Εσύ δηλαδή ήσουνα ικανός να τα πεις και στην ανάκριση... Λέω δηλαδή, πως θα το ’λεγες κι αυτό... Πάλι καλά που δεν τα ρωτάνε τέτοια πράματα. Αλίμονο κι αν τα ρωτούσανε... πού θα βρίσκανε τέλος οι φουκαράδες με τέτοιους ανθρώπους σαν την ευγενεία σου. Εσύ ρε ήσουνα ικανός να τους πεις και τον παππούλη σου... Ε ρε μανία με κείνον το χριστιανό !
» Βλέπεις τελοσπάντων, αν έγλειφες το μαχαίρι... Κι ύστερα δε με πιστεύεις σα σου λέω πως τον είδα με τα μάτια μου τον κόμπο του γρουσούζη.
» Τι να σου πω, ρε αδερφούλη... μυστήρια πράματα, μυστήρια... Έλα, σώπα τώρα... σώπα. Άκου μου που σου λέω...
.. .Κι εκεί δα, δίπλα, πίσω απ’ το χοντρό ντουβάρι, σβραχνό παραπονιάρικο:
Εμείς κι αν το φουμάρουμε Κανένα δεν πειράζουμε...
Στο αναμεταξύ έχει πια σουρουπώσει. Το τραγούδι άλλαξε, άλλαξαν δηλαδή τα λόγια, γιατί το μοτίβο, αχ ! ολοένα πικρό κι αργό μοιρολόι...
Ως και το χαρούμενο ακόμα, κι εκείνο κλαψάρικο:
Άιντε τα κουνώ κι έρχουνται ντόρτια Να! κι ο μυστι... κος στην... πόρτα.
Αλήθεια πώς μοιάζουνε, το ’να με τ’ άλλο, όλα τα τραγούδια της φυλακής!

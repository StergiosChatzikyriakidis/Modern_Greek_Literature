ΤΟ ΒΟΥΒΟ ΣΠΙΤΙ 
Έκανε ψύχρα κείνο το βράδυ που πήγα στο μικρό καφενεδάκι της γειτονιάς. Δεν ήταν όμως κανείς ακόμα απ’ εκείνους που σύχναζαν εκεί, όλοι νοικοκυραίοι, που είχαν κοντά και τριγύρω στο καφενεδάκι τα σπίτια τους και που μαζευόντουσαν να τα πούνε, να συζητήσουνε.
Ήμουν ευχαριστημένος απ’ τη νέα μου γειτονιά, και προπάντων από δυο πρόσωπα συμπαθητικά, δυο αδελφών, που στο σπίτι τους καθόμουνα. Μου είχανε νοικιάσει ένα δωμάτιο στο επάνω πάτωμα του σπιτιού τους.
Αυτά τ’ αδέλφια καθόντουσαν στο κάτω πάτωμα, ένα υπόγειο υγρό, με τη γριά μάνα τους. Στο επάνω πάτωμα, στα άλλα δυο δωμάτια, έμεναν ένας γέρος συνταξιούχος, κουφός, και η αδελφή του, γριά κι αυτή και σιωπηλή τόσο, που στην αρχή την είχα πάρει για μουγκή. Ήταν όμως τρομερά βραδύγλωσση.
Αυτό το βράδυ, κοντά από μένα ήρθε ο μεγαλύτερος αδελφός, ένας αδύνατος νέος, με άσπρες τρίχες στο μουστάκι του και με στίγματα βλογιάς στο πρόσωπο.
— Οι άλλοι; τον ρώτησα.
— Οι άλλοι; Κανείς! Μόνο εγώ και σεις. Δε φθάνουμε;
Και δεν ήταν κι άλλος στο καφενείο.
Ο καφετζής μου έφερε τον καφέ, πάνω σ’ αυτό.
— Λοιπόν, είπα στον νέο μου φίλο, παίρνοντας το φλιτζάνι, πότε με το καλό;...
Είχα μάθει πως κάποια αγαπούσε και επρόκειτο να την πάρει...
Ταράχτηκε στην ερώτησή μου.
— Δεν ξέρω, δεν ξέρω! Κάτι παρουσιάστηκε και θ’ αργήσει ακόμα λίγο! μου απάντησε.
— Κακό! Τα χρόνια περνούν, το ξέρεις!
Κουνήθηκε νευρικά και αναστέναξε, έπειτα γέρνοντας το κεφάλι έμεινε.
— Το καημένο, το καημένο! είπε σε λίγο, σα να μιλούσε με τον εαυτό του. Μα τι να κάνω;
— Τι να κάνεις! Την αγαπάς; τον ρώτησα γω.
— Το ρωτάς!
— Ε, τότε τι κάνεις έτσι; Θέση έχεις, χρήματα έχεις, τι κάθεσαι; Για να γεράσεις πρώτα; Εκτός, και με συγχωρείς για την ερώτησή μου, μη δε σε αγαπά αυτή;
— Αυτή, αυτή! έκανε με χαμόγελο και τα μάτια του λάμψανε. Μα, για ελάτε, ελάτε μια στιγμούλα!
Και σηκώθηκε.
— Εδώ κοντά κάθεται! Ελάτε, κάτι θα σας δείξω! μια στιγμούλα, Νίκο, είπε στον καφετζή, που του έφερνε τον καφέ, βάλ’ τον εδώ, έφτασα!
Αλλά καθώς έκανε να στραφεί, μετανόησε:
— Όχι όχι, βάλ’ τον μέσα, όχι εδώ! Και μη λες σε κανέναν, ούτε, ξέρεις, πως και... Ξέρεις εσύ!...
Και βγήκαμε έξω στον ψυχρόν αέρα και προχωρήσαμε μες στο σκοτάδι.
— Για, μου είπε σε λίγο, σταματώντας και δείχνοντας ένα παράθυρο φωτισμένο δυνατά, ένα παράθυρο που πίσω απ’ τις γρίλιες έκαιε ή υπήρχε βαλμένο το φως. Το βλέπεις;... Με περιμένει!... Είναι δυο χρόνια που λάμπει έτσι, κάθε βράδυ! Μου το ’χει πει! Με περιμένει!
Στεκόμαστε κοιτάζοντάς το.
— Το πουλί μου, το πουλάκι μου! είπε αυτός. Ύστερα, αφού στάθηκε λίγο βλέποντάς το, γύρισε σε μένα: Πάμε, τώρα, πάμε!
Καθισμένοι στη θέση μας κοντά στην κλειστή πόρτα, κοιτάζαμε απ’ τα γυαλιά της κάποτε και βλέπαμε έξω τους αραιούς διαβάτες και τα κλειστά παράθυρα ενός γιγάντιου σπιτιού, που ζωηρά φωτίζονταν απ’ το φως του φαναριού του δρόμου.
Δε μιλούσαμε. Αυτός φαινότανε σκεπτικός ή σα να είχε βυθιστεί σε αναμνήσεις. Ξαφνικά απ’ έξω είδαμε να έρχεται με γρήγορο βήμα και σκυφτός ο αδελφός του.
Αυτός, ο μικρότερος, ήτανε ξανθός, μικρόσωμος, με μικρό μουστάκι. Δεν έκανε τίποτα, καμιά εργασία, έμενε στο σπίτι. Κάποτε που θέλησε ν’ ανακατωθεί με κάτι, να κάνει κι αυτός μια δουλειά, πήγε κακήν κακώς.
Στη θέα του, ο μεγάλος, που λεγότανε Κυριάκος, στράφηκε και μου είπε σιγά και γρήγορα:
— Μη... μην αναφέρεις τίποτα για κείνο που σου ’δειξα, τίποτα!
Ο άλλος άνοιξε την πόρτα και πλησίασε στο τραπέζι μας βγάζοντας το καπέλο του και χαιρετώντας μ’ ευγένεια. Έπειτα στράφηκε στον αδελφό του:
— Γιατί δεν ήρθες να φας; τον ρώτησε.
— Θα πάω τώρα.
— Να πας! Κάνει και κρύο και συ μου κάθεσαι έξω! Αν ήσουν κανένας γερός, καλά!... Να πας γρήγορα!
— Τώρα, τώρα!
Κινήθηκε, σα να κλονίστηκε στο κάθισμά του, και σηκώθηκε.
— Πάω, μου είπε, χαίρετε!
Κι έφυγε πρώτος. Ο αδελφός του πάλι με χαιρέτησε βγάζοντας το καπέλο του και τον ακολούθησε.
Με συγκινούσε πολύ η αγάπη του μικρού αδελφού που είχε στον μεγάλο. Τον πρόσεχε σα να ήταν αυτός μικρός, ή καλύτερα πολύ μικρός. Έτρεχε, κατακοβόταν όταν αρρώσταινε.
Θυμούμαι, τις πρώτες μέρες που πήγα στο σπίτι αυτό, έτυχε ο μεγάλος να είναι άρρωστος. Πω πω, ο μικρός πώς έκανε! Αλλά γιατί ο μεγάλος φοβόταν τόσο μη μάθει τίποτα ο μικρός για κείνο;... Μην αυτή η κόρη...
Έξω οι διαβάτες είχανε γίνει πιο αραιοί. Τους έβλεπα να περνούνε γρήγορα, τρέχοντας σχεδόν, για να βρεθούνε στα σπίτια τους, όπου, σκεπτόμουνα, θα τους περίμενε η γυναίκα τους, τα παιδιά τους, και μελαγχόλησα. Εκείνο το δωμάτιο, το δικό μου, μου ήρθε στη μνήμη ψυχρό, βορινό, όπως ήτανε, με τα άλλα τα διπλανά του, τα βουβά, που δεν ακουγότανε φωνή και μόνο περπάτημα σιγαλό, κούφο. Το κάτω πάλι, με τη γριά, με το ζαρωμένο άσπρο, χαλασμένο, μούτρο και τα κόκκινα σχεδόν μαλλιά και τα μάτια που μοιάζανε τρομαχτικά με του γιου της του μικρού και που άλλο δεν έκανε παρά να φκιάχνει μαλλιά ψεύτικα καθισμένη κοντά στο παράθυρο. Χωρίς θόρυβο κανέναν κι αυτό, ή κάποτε κάποτε τη φωνή του γιου της του άεργου να διώχνει τη γάτα ή να τη φωνάζει να της δώσει πλεμόνι. Αλλά λησμόνησα. Υπήρχε και κάτι που έδινε μια ζωή, μια ομορφιά στο βουβό σπίτι. Και αυτό ήταν το κελάδημα ενός καναρινιού που βρισκότανε στο σπίτι των δύο αδελφών.
Πάνω στη μελαγχολία μου, φανήκανε πολλοί γείτονες να έρχονται.
Είχαν πάει πρώτα να φάνε, κι ερχόντουσαν για τον καφέ και τη συζήτηση.
 Όλοι γύρω στα τραπέζια τα δυο, με το μάρμαρο, μιλούσαμε τώρα. Τ’ όνομα του χειμώνα που ήρθε, αυτό άνοιξε τη συζήτηση. Α, θα ’κανε πολύ κρύο, θα ’χαμε χειμώνα τρομερό!
Πολλοί είχαν, έτσι πίστευαν, δύναμη προφητικιά και άλλοι πάλι, επειδή ο προπάππος τους ήτανε ναυτικός, ταξίδευε ή βρισκότανε στη θάλασσα με καΐκι, βάρκα ή φελούκα, ξέρανε από καιρούς. Κάποιος, θέλοντας να τους δικαιολογήσει ίσως, είπε πως η αιτία ήταν η κληρονομικότης, αυτή τους έκανε να τα ξέρουν όλα αυτά, αυτή έφταιγε!
Δεν ξέρω πώς ήρθε η ομιλία, ή καλύτερα πώς κατρακύλησε στους δυο αδελφούς. Τότε είδα πως ξέρανε πολλά αυτοί. 
 Στο σπίτι των δυο αδελφών είχανε γίνει φασαρίες. Ο μεγάλος, που ήθελε να παντρευτεί, εμποδιζότανε να το κάνει απ ’ τον μικρότερο και τη μάνα του. Αυτοί δε θέλανε!
Θέλησα, και μου ήρθε και θυμός, να χτυπήσω αυτό που του ’καναν, αλλ’ είδα μεμιάς πως όλοι δώσανε δίκαιο στον μικρό αδελφό.
— Α, μου είπε ένας κοντός και παχύς, έχουνε δίκαιο, δίκαιο! Ο Κυριάκος δεν είναι για γυναίκα! Είναι άψυχος, άρρωστος, ψεύτικος άνθρωπος! Μπορεί αυτός να κουμαντάρει μια γυναίκα ζωηρή, όμορφη; Και στη σημερινή περίσταση, που θέλει δυνατό χέρι! Γρήγορα θα τον καταστρέψει!...
Όταν έφυγα και βρέθηκα στο δρόμο, για να πάω να κοιμηθώ στο παγωμένο δωμάτιό μου, πέρασα κι είδα από μακριά το σπίτι που μου ’χε δείξει ο Κυριάκος.
Το φως έλαμπε πίσω απ’ τις γρίλιες.
Το πρωί, καθώς κατέβαινα, είδα να βγαίνει από κάτω το κεφάλι της μάνας και να με κοιτάζει:
— Κύριε Σαράμη, μπορώ να σας πω; μου είπε.
— Ευχαρίστως!
Μπήκε μέσα και περίμενε.
— Ορίστε! άκουσα τη φωνή της να μου λέει.
Κατέβηκα δυο σκαλοπάτια και βρέθηκα σ’ ένα δωμάτιο χαμηλό, που είχα πάει άλλη μια φορά ακόμα.
Ήτανε στολισμένο όλο με ρεκλάμες.
— Καθίστε, καθίστε!
Κάθισα σ’ ένα τραπεζάκι κοντά.
— Με συγχωρείτε, μου είπε, που σας εφώναξα, αλλ’ ήθελα να σας ρωτήσω μη σας είπε τίποτα αυτός ο προκομμένος μου, ο μεγάλος...
— Τι να μου πει; τη ρώτησα, κοιτάζοντας τα κίτρινα μάτια της και το ξασπρισμένο πρόσωπό της, που στρώμα πούδρας είχε απλώσει.
— Τι να σας πει; Για την παντρειά του, δα! Παιδί μου, για την παντρειά του! Έχει τίποτα άλλο στο νου του να πει;... Ξεμυαλίστηκε, παιδί μου, ξεμυαλίστηκε με τα καμώματά της! Α, εκείνες οι γλώσσες! Μ’ έφαγαν, μ’ έφαγαν οι γλώσσες! Όλοι στο στόμα τους μας είχαν! Πώς περνούσαμε!... Η γλωσσοφάγια, παιδί μου! «Ε, τι ευτυχισμένη αυτή, που ’χει τόσο καλά παιδιά, που, να ζητήσει και του πουλιού το γάλα, θα της πάνε!» Κι αυτή που τα ’μπλεξε, τι νομίζεις, βαλτή ήτανε από μια που καθότανε δίπλα μας. «Πάρ’ της τον, μωρή, της έλεγε, πάρ’ της τον, είναι καλός, καλός! Θα τον κάνεις όπως θέλεις!» Κι έτσι αυτή του ρίχτηκε και, μια δυο, τον ξεμυάλισε! Και σου είναι μια ράτσα αυτή! Την έχετε δει; Μπα, δε θα σας αρέσει! μια μελαχρινή, αντιπαθητικιά! Αλλά είναι!... Κάλτσα, κάλτσα, παιδί μου! Και μην είναι κανένας γερός άντρας, να ’χει δύναμη; Αυτόνα, άμα τον φυσήξεις, θα πέσει χάμω! Αλλά τ’ ακούει; Θέλει καλά και σώνει να την πάρει! Και μην παίρνει τίποτα; Να ’παιρνε χρήματα, κτήματα μεγάλα, σπίτια, ε, τότε, θα ’λεγε κανείς, ας την πάρει και ας γίνει ό,τι γίνει, θα ’κλεινε τα μάτια του! Αλλά πού... πού!... Αχ, παιδί μου, τι καλά που περνούσαμε, αλλά τα στόματα... τα στόματα! «Για κοίτα πως την αγαπούν τα παιδιά της! Κοίτα φρεσκάδα που την έχει, δε γερνάει!» Όλο ζήλια και κακό! «Τι βάζει και είναι έτσι άσπρη; Γιατί τα μαλλιά της δεν ασπρίζουνε;...» Και στενοχωριέται και ο μικρός και πάει να σκάσει απ’ την κακοκεφαλιά του αδελφού του! Α, δεν ήτανε να ’χε τη θέση του αυτός, να την έχει ο Παυλάκης μου!... μια στιγμή...
Σηκώθηκε κι έφυγε. Έμεινα μόνος. Ήθελα να φύγω, αλλά πώς να ’κανα;
Κοίταζα γύρω το δωμάτιο, τη χαμηλή οροφή. Ένα γυαλί του παράθυρου που ’βλεπε στον κήπο ήταν σπασμένο.
Άκουσα το βήμα της γριάς. Και την είδα να ’ρχεται φέρνοντας ένα φλιτζάνι καφέ βαλμένο μέσα σε πιάτο. Αλλά, καθώς τον πήρα και ρούφηξα λίγο, κάτι σταμάτησε στα δόντια μου. Πήρα με τρόπο κι είδα πως ήτανε μύγα! Εκοίταξα τότε μέσα και ανακάλυψα και άλλες...
Εβεβαίωσα τη γριά πως διόλου δε μου ανάφερε ο γιος της ο μεγάλος για την κόρη που αγαπούσε, και ότι, αν ήθελε συμβεί, θα τον συμβούλευα να πάψει και να κοιτάξει το σπίτι του. Και σηκώθηκα. Της είπα και πως έπρεπε να πηγαίνω, γιατί είχα δουλειά...
Έξω, άμα βγήκα, πήρα βαθιά αναπνοή. Μου είχε φέρει αηδία η ομιλία της.
Αμ’ εκείνα τα μάτια της! Νόμιζα πως με κοίταζε ο γιος της ο μικρός με πρόσωπο γριάς!
Ο καιρός ήτανε ψυχρός. Ο χειμώνας είχε έρθει. Το δέντρο το ψηλό που ήτανε στην αυλή και που πλήθος σπουργίτες φώλιαζαν και φώναζαν πολλές φορές όλα μαζί, σα να προσπαθούσανε να συναγωνισθούνε με το καναρίνι, γυμνωνότανε. Είδα φύλλα να πέφτουνε, πλήθος φύλλα, σε μια πνοή του ανέμου που τα χτύπησε άγρια.
Αν και έβλεπα πως η γριά είχε ίσως δίκαιο, δεν μπορούσα να το πω.
Θυμήθηκα και τις πνιγμένες μύγες και γέλασα.
Πάλι σκέφτηκα τον Κυριάκο και είπα κι εγώ τώρα: έτσι αδύνατος, αγαθός, θα μπορούσε να κρατήσει μια γυναίκα γερή και ζωηρή; Και αν ήταν και όπως...
Αλλά το φως, το φως που έκαιε δυο χρόνια κι έλεγε «σε περιμένω» !
Έβρεχε σιγαλά. μια λεπτή βροχή έπεφτε και χτυπούσε τα γυαλιά του παραθύρου του δωματίου μου.
Δεν είχα πάει απ’ το καφενείο, γιατί έπρεπε να γράψω μια επιστολή.
Όταν ερχόμουνα στο δωμάτιό μου, είδα πάλι το σπίτι κείνο. Το φως έκαιε πίσω απ’ τα παραθυρόφυλλα.
Τελείωνα την επιστολή, όταν ξαφνικά άκουσα μια ταραχή να γίνεται κάτω, φωνές, θόρυβο...
Άνοιξα την πόρτα και βγήκα. Κάποιος όμως μ’ είχε προλάβει και βρισκόταν εκεί κρυφακούοντας. Ήταν η αδελφή του κουφού συνταξιούχου.
Σκυμμένος κι εγώ, προσπάθησα ν’ ακούσω με το κεφάλι έξω απ’ τη γαλαρία, που δεν ήταν κλεισμένη με γυαλιά, και η βροχή η λεπτή μάς χτυπούσε στο κεφάλι.
Ο θόρυβος, οι φωνές πάψανε και μόνο ένα βογκητό έφθασε στ’ αυτιά μου, έπειτα μια φωνή, του μικρού αδελφού, να λέει υπόκωφα:
— Θα σε σκοτώσω, να το ξέρεις! Δε θα ζήσεις στιγμή! Θα σε  πνίξω! Σ’ το ’πα, απ’ εκεί δε θα περάσεις πια! Κατάλαβες; Δε θα περάσεις πια! Χτικιάρη!
Και η φωνή της μάνας:
— Άσ’ τον τώρα, Παυλάκη μου, άσ’ τον! Που να τον πάρει ο Σατανάς! Καλά να σου κάνει, μωρέ, καλά να σου κάνει! Μη μου θέλεις παντρειές!
Η φωνή του αδελφού πάλι του μικρού:
— Με ξέρεις εμένα! Το καπότο μου το ξέρεις, το ’χω από χρόνια για τη φυλακή έτοιμο! Σ’ το ’πα και θα το κάνω! Με ξέρεις, θα σε στείλω να βρεις τον πατέρα σου για να του κάνεις τα παράπονά σου!
Και η φωνή της μάνας:
— Βλέπεις, βλέπεις, μωρέ, συφορές θα μας φέρεις, συφορές θα μας βάλεις στο κεφάλι με την παλιαγάπη σου! Μα για στάσου!... Καλά που βρέχει απόψε, κι απέ τα στόματα!... Είναι κι αυτό το τζάμι το σπασμένο!... Κλείσ’ το, Παυλάκη μου, για να ρίξω μια ματιά εγώ...
Τα κεφάλια μας, που τα ράντιζε η βροχή, μπήκανε μέσα, γιατί ακούσαμε και την πόρτα ν’ ανοίγει, και χαμηλώσαμε οσο μπορούσαμε.
Πάλι η πόρτα σε λίγο ακούστηκε να κλείνει και τότε σηκωθήκαμε και κοιταχτήκαμε.
Έκανα να μιλήσω, αλλ’ αυτή με πρόλαβε:
— Είναι... είναι κακούργοι! μου είπε με αγανάχτηση και μου γύρισε τις πλάτες και μπήκε μέσα.
Σηκώθηκα πολύ πρωί και βγήκα. Ο ουρανός ήταν καθαρός, καθαρότατος, σα να ’χε πλυθεί με τη βροχή της νύχτας. Σύννεφο δεν υπήρχε, ούτε ίχνος.
Όταν κατέβηκα τη σκάλα, στάθηκα να κουρδίσω το ρολόι μου. Κείνη τη στιγμή άκουσα κάποιο θόρυβο κι είδα να παρουσιάζεται ο μικρός, ο Παυλάκης, ξεσκούφωτος, με το πουκάμισο μόνο, δίχως κολάρο και με παντούφλες κεντητές στα πόδια. Κοίταζε δω και κει.
— Μην είδατε τον Κυριάκο; με ρώτησε έπειτα.
— Όχι.
Στη θέα του όλα μου ήρθαν, ή ξανάρθανε δυνατά στο νου μου, και μ’ εμποδίσανε να του πω περισσότερα. Του γύρισα τις πλάτες κι έφυγα.
Στο δρόμο σκεπτόμουνα τον Κυριάκο. Είχα μάθει και πως το σπίτι ήτανε δικό του, το ’χε φκιάξει απ’ τις οικονομίες του. Ήταν όμως λίγο χρεωμένο και προσπαθούσε με κάθε τρόπο να το ξεχρεώσει. Άνθρωπος που δεν είχε νιώσει τη χαρά, δεν ήξερε τη διασκέδαση, αλλά εργασία, εργασία!...
Θυμήθηκα σε λίγο τον αδελφό του τον Παυλάκη, πώς βγήκε, και τον ζητούσε με μια ανησυχία, κι έκανα να τον λυπηθώ, αλλά μεμιάς σα ν’ άκουσα, μου φάνηκε, τη φωνή της βραδύγλωσσης γριάς να λέει με αγανάχτηση:
— Είναι... είναι κακούργοι!
Μετά το φαΐ ετράβηξα για το σπίτι. Ήθελα ν’ αναπαυθώ λίγο, βάδιζα σιγά, χωρίς σχεδόν να σκέπτομαι τίποτα. Αλλά κάθε τόσο μου παρουσιαζότανε στο νου ένα παράθυρο φωτισμένο... Στο τέλος μ’ ενόχλησε τόσο, που σχεδόν εθύμωσα.
Και η μέρα χαλούσε. Πάλι σύννεφα πέφτανε στον ουρανό, και άλλα πελώρια, βουνά χιονάτα προβάλλανε πίσω απ’ τους λόφους.
Όταν μπήκα στο δρόμο του σπιτιού των δύο αδελφών, είδα κόσμο έξω απ’ το σπίτι τους. Η καρδιά μου χτύπησε δυνατά και στο νου μου ήρθαν τα λόγια του μικρού...
Προχώρησα με κομμένα γόνατα, γρήγορα όμως, για να φτάσω.
 Κοντά άκουσα φωνές, γυναίκα να ξεφωνίζει...
Η μπασιά ήτανε γεμάτη κι αυτή κόσμο. Να όμως μια μορφή γνωστή μαζί εκεί. Ήταν ένας απ’ εκείνους που συχνάζανε στο καφενεδάκι.
— Τι τρέχει, τι συμβαίνει; τον ρώτησα.
— Δεν το ξέρεις! Δυστύχημα μεγάλο! Ο Κυριάκος έπεσε στο πηγάδι! Τώρα, τώρα τον βγάλανε! Πώς το ’κανε, πως το ’κανε:...
— Ζει;
— Ζει, λέει! Αφού είχε ώρες μέσα στο νερό!...
Προχώρησα να μπω σπρώχνοντας τον κόσμο. Δε θα πήγαινα να τον δω, αλλά να τρυπώσω στο δωμάτιό μου.
Καθώς έφθανα στη σκάλα, άκουσα πάλι τη γριά να ξεφωνίζει:
— Πω πω, συφορέλια μας, τι θα γίνομε τώρα, συφορέλια μας!...

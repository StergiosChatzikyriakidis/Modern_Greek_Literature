Ο ΓΕΡΟΣ ΤΟΥ ΟΝΕΙΡΟΥ 
Βροχή ραγδαία έπεφτε, ο κεραυνός κάθε τόσο βρυχότανε και η αστραπή έλαμπε. Τα δέντρα κουνιόντουσαν, σαλεύανε, σκύβανε, και το μαγαζάκι το εξοχικό έτρεμε, το μαγαζάκι που είχε καταφύγει. Και η νύχτα φαινότανε να έρχεται μαύρη, πυκνή, άγρια.
Καθισμένος στο παράθυρο κοντά, κοίταζε έξω τις αστραπές, τα δέντρα, που τρελά σαλεύανε, και μια γλύκα κάποτε απλωνότανε στο νου του, στην καρδιά του, και πάλι μ’ αυτό άρχιζε να θυμάται, να θυμάται τα λόγια της, πώς μιλούσε, το γέλιο της, τα δοντάκια της μικρά μικρά και άσπρα και τη γλυκιά λάμψη των ματιών της, και του ερχότανε να φωνάξει κι αυτός μαζί με τον κεραυνό, με τη βροχή και το χαλάζι, που ραγδαία πέφτανε και κροτούσανε στα τζάμια, με τον άνεμο που βογκούσε, ούρλιαζε, θρηνούσε, να φωνάξει τη νίκη του, την ευτυχία του και να τραγουδήσει έναν ύμνο στην αγάπη, στη ζωή!
Την είχε συνοδέψει, αφού έκαναν ένα μεγάλον κύκλο, αρκετά μεγάλο, σ’ ένα συγγενικό της σπίτι. Ύστερα, γεμάτος χαρά, πήρε τον εξοχικό δρόμο ζητώντας τη μοναξιά για να σκεφθεί, να πει τη χαρά του. Για πολλή ώρα όμως μάταια ζητούσε να σκεφθεί. Η χαρά που πηδούσε μέσα του δεν τον άφηνε, τα διαλούσε όλα και έμενε μόνη, μόνη αυτή.
Μετά άρχισε να τα σκέπτεται όλα ένα ένα, και μαζί πάλι θυμήθηκε τον γέρο θειο της και τα λόγια που είχε ακούσει. Αλλ’ αυτή τη φορά χάθηκαν, όπως χάνονται βλαστημιές ναύτη μες στον μεγαλόπρεπο κρότο της τρικυμίας και γίνονται κι αυτές ένα με τις πολλές δυνατές φωνές της.
Αν και δεν είχε έρθει καλά η νύχτα, στο κρασοπουλειό είχαν ανάψει τη λάμπα. Είδε σ’ ένα τραπέζι, σε μια γωνιά, να ’ναι μαζεμένοι κάτι εργατικοί που πριν παίζανε χαρτιά, πιάτα να αχνίζουνε και τον ταβερνιάρη να σκουπίζει τα χέρια του στη μακριά ποδιά του και να ετοιμάζεται να καθίσει.
— Πιάσε απ’ το τρίτο μια οκά! είπε στο παιδί. Ορίστε! Θα έρθετε να μας κάνετε συντροφιά; Σας έχω το πιάτο σας! είπε στον Πάρκο έπειτα.
Αισθάνθηκε αυτός τον δαίμονα με πήδημα να πάει κοντά του. Θέλησε να αρνηθεί, αλλά δεν μπόρεσε και σηκώθηκε. Στενοχώρια όμως, στενοχώρια τον έσφιξε γι’ αυτό που έκανε.
Για τη νίκη! Ας πιώ για τη νίκη και την ευτυχία, και όχι πια! Πάει το κρασί! είπε με το νου του.
Και ησυχασμένος πήρε το κουτάλι και άρχισε να τρώει τον πατσά που του έβαλε μπροστά του ο ταβερνιάρης. Δίπλα του καθόταν ένας με γουρλωμένα μάτια, κόκκινα, και κάτι μεγάλα εξογκώματα στη μύτη του — σε μια μεγάλη μύτη άλλες μικρές μύτες επάνω, τα παιδάκια της. Αυτός ρουφούσε με μανία το κρασί και καυχιότανε πως πίνει και πίνει. Θέλησε και ο Πάρκος να του δείξει πως πίνει κι αυτός και άδειασε το ποτήρι του γρήγορα το γεμάτο.
Τέτοια πράγματα, σκέφθηκε, φιλαράκο μου, τα ξέρω, δεν είναι πρώτη φορά που αδειάζω, όχι κανάτες, αλλά βαρέλια! Και γι’ αυτό θα το πάψω! Ίσως απ’ το κρασί βγήκανε παιδιά στη μύτη του!
Και κάθε τόσο η ανάμνηση της Φροσούλας τού ερχότανε και σα να φωτιζόταν ο νους του από γλυκό φως, και τότε ορκιζότανε  πάλι πως το κάνει αυτό, που πίνει, για την αγάπη τους, στην υγειά της αγάπης, και ότι θα έπαυε να πίνει!...
Φροσουλάκι μου, θα το κόψω το κρασί, θα πάψω! Συ έχεις όλες τις ηδονές του κόσμου, συ με μεθάς πλιότερο απ’ το κρασί! Μωρέ, είναι σα χασίσι, χασίσι σωστό! έλεγε.
Αντικρύ του ένας με το ένα μάτι μισοκλεισμένο και το άλλο ολάνοιχτο, με ψαρά χοντρά μουστάκια, σηκώθηκε κρατώντας το ποτήρι του. Κατάλαβε ο Πάρκος πως θα γινότανε πρόποση.
Με ύφος που προσπαθούσε να κάνει σοβαρό και γινότανε βλακώδες, άρχισε:
 — Εις υγείαν της παρέας! Να δώσει ο Θεός πάντα καλά και άγια! Να αγαπούμε τους φίλους κι όλο τον κόσμο! Ο Θεός, η μεγάλη χάρη Του, να μας φυλάει και να μη στραβοπατούμε! Και καλό τέλος!... Εις υγείαν!...
Και το ρούφηξε όλο ίσαμε τον πάτο και κάθισε.
 — Εις υγείαν!
Τα ποτήρια χτυπήσανε. Το ποτήρι εκείνου με τα φουσκώματα ζήτησε και το άδειο του ψαρομούστακου να χτυπήσει.
 — Ο Θεός, ο Θεός! Πάντα ο Θεός! είπε και ήπιε το κρασί του.
Ήθελε να πει και ο Πάρκος κάτι, ο δαίμονας του κρασιού τον έσπρωχνε να ρητορέψει και, όσο και αν έκανε να κρατηθεί, τόσο τον αισθανότανε να τον σύρει και να μην μπορεί να κρατηθεί.
 — Εκείνο που είπες, φίλε μου, είπε στον ψαρομούστακο, που ήτανε μανάβης, καθώς έμαθε έπειτα, εκείνο είναι ωραίο! Είναι κείνο του Σόλωνος: «Μηδένα προ του τέλους μακάριζε!» Θείος λόγος! Α, η Ελλάς, η Ελλάς, μεγάλη χώρα, μεγίστη!.. Τι φιλόσοφους, τι ποιητές έβγαλε!... Και μήπως τα λόγια του Ευαγγελίου, τα περισσότερα, δεν είναι και των Ελλήνων φιλοσόφων λόγια;... Είπανε πως ο Χριστός εσπούδασε στην Αθήνα. Αυτό εγώ δεν το πιστεύω, αλλά ξέρω μόνε τι εκτίμηση είχε στους Έλληνες!
 «Νυν εδοξάσθη ο υιός του ανθρώπου!» Αυτά τα λόγια είπε άμα άκουσε πως ήτανε και Έλληνες και τον άκουγαν που μιλούσε. «Νυν έδοξάσθη ο υιός του ανθρώπου!...» Είδατε όμως; Δεν έλεγε «ο υιός του Θεού»!...
Εδώ του φάνηκε πως δεν έπρεπε να τους πει για τέτοια, αλλά πάλι συρόταν από μια επιθυμία να τους μιλήσει για το άπειρο. Είχε όρεξη να χτυπήσει τη βασιλεία του Χριστού με το άπειρο. Και άρχισε:
 — Άπειρο!... Αυτό έξω που βλέπετε, αυτό το χάος, είναι το άπειρο! Και λέγεται άπειρο, γιατί δεν βρίσκει κανείς ποτέ, ποτέ το τέλος!... Παντού κενόν και πουθενά άκρη!... Οι παπάδες σου λένε πως είναι ο ουρανός και πως πάνω κει είναι ο παράδεισος και τα λοιπά... Αυτά πάνε και πάνε και ακόμα πάνε!... Τον Θεό, αυτό το μεγάλο πράγμα, το άπειρο, τον μίκρυναν αυτοί και τον κάνανε μικρό σαν ένα βασιλιά μεγάλου κράτους!...
Οι συμπότες του τον κοιτάζανε και ακούγανε με προσοχή. Είδε με ευχαρίστηση το μάτι το ένα του ψαρομούστακου, το ανοιχτό, καλά να κλείνει, νεύοντας και λέγοντας μ’ αυτό πως τα έλεγε ωραία.
Στο τέλος κατάλαβε ο Πάρκος πως οι συμπότες του είχανε μείνει θαμπωμένοι. Ήπιανε στην υγειά του.
Άρχισε να πιστεύει, ή είχε αρχίσει να πιστεύει από καιρόν, πως ήτανε σοφός. Μα τι ωραία μίλησε, τι...
Εκείνος με τις μυτίτσες είπε στο τέλος του λόγου:
 — Θεός, Θεός! Εγώ πάντα με τον Θεό είμαι!...
Πήτε να θυμώσει και να του πει πως δεν έχει καμιά ανάγκη ο Θεός αν ήτανε μ’ αυτόν και ότι κακά έκανε που τον έπαιρνε για υποψήφιο βουλευτή, αλλά κρατήθηκε. Είχε γίνει και θόρυβος. Το κρασί έπεφτε στα ποτήρια από ψηλά. Το έριχνε ο ταβερνιάρης, που ήθελε να δείξει και αυτός κάτι. Οι άλλοι δυο λίγο μιλούσανε.
 Ο ένας με γένια και με μεγάλη φαλάκρα άρχισε να τραγουδά ένα κλέφτικο ρινόφωνα:
Το λεν, μωρέ, το λεν οι κούκοι στα βουνά...
Βγήκε έξω. Η βροχή είχε πάψει και μαζί και ο άνεμος. Σκοτάδι πυκνό, πυκνό, που μόλις ξεχώρισε τα κοντινά δέντρα, ένα κυπαρίσσι ψηλό, ψηλό, μαύρο στη μέση...
Βάδιζε γρήγορα. Σταγόνα δεν έπεφτε απ’ τον μαύρο κατάμαυρο ουρανό. Νερά λάμπανε δω και κει και κάποτε βουτούσε μέσα.
Άκουσε κι ένα θόρυβο, μια βουή δυνατή, που μεγάλωνε όσο πήγαινε. Αστραπή έσχισε το σκοτάδι, και στη λάμψη της είδε μεγάλα σπίτια μέσα απ’ τα δέντρα να προβάλλουνε, σπίτια ψηλά.
Έφθασε στο γεφυράκι. Είδε το ρέμα να ’ναι φουσκωμένο, άγριο... Ξαφνικά στάθηκε.
Μα με ποιους ήμουνα; ρώτησε τον εαυτό του.
Είδε ένα σκοτάδι, ή είδε τις μορφές εκείνων που διασκέδαζε, σκοτεινές, σκοτεινές τόσο, σαν ένα κομμάτι σκοτάδι όσο η μορφή τους στρογγυλό στη θέση που υπήρχανε τα πρόσωπά τους.
Έβλεπε όνειρο. Το γεφυράκι έτρεμε απ’ το νερό που περνούσε, έτρεχε άγριο, βουίζοντας από κάτω. Και σκοτάδι πυκνό. Ένας γέρος με άσπρα γένια, ένας γέρος κοντός στη μέση. Και είχε πιαστεί μ’ αυτόν τον γέρο και πάλευε μανιακά. Επιτέλους το κατόρθωσε, κατόρθωσε να τινάξει κάτω τον γέρο απ’ το ξυλένιο γεφυράκι. Κι έπεσε αυτός, γκρεμίστηκε, αφήνοντας τρομερή φωνή, που σα φλόγα ξεπετάχτηκε μες στο πυκνό σκοτάδι...
Ξύπνησε. Αχτίνες ήλιου έμπαιναν απ’ τις γρίλιες και πέφτανε πάνω στον τοίχο, ψηλά απ’ το κρεβάτι του.
Πετάχτηκε με μια χαρά. Όλα τα χθεσινά τού ήρθανε στο νου. Θυμήθηκε σχεδόν έπειτα τη διασκέδαση, και τη θυμήθηκε όλη. Ύστερα είδε τον εαυτό του μόνο στο δρόμο να πηγαίνει και που ζητούσε, όταν έφθασε στο γεφυράκι, ζητούσε να θυμηθεί των ανθρώπων τη μορφή που είχε διασκεδάσει, και που τώρα τη θυμότανε καλά, και δεν την έβρισκε. Απ’ εκεί και πέρα τίποτα, τίποτα δε θυμότανε, ένα σκοτάδι πυκνό παρουσιαζόταν.
Αισθανόταν όμως ένα φόβο μην του συνέβηκε τίποτα. Μην έπεσε στο νερό; Κοίταξε τα ρούχα του και είδε ότι δεν ήτανε βρεμένα. Κάτι όμως του συνέβηκε...
Η σκέψη της αγάπης του και η ωραία, γλυκιά μέρα τον έκαναν να τ’ αφήσει. Και σβήσανε, φύγανε όλα, οι κακιές σκέψεις, μπροστά στην πλημμύρα της ηδονής που του ήρθε πάλι, στην ανάμνηση των ωραίων στιγμών που πέρασε μαζί της και στη σκέψη για τις άλλες ώρες, τις θείες, που θα ερχόντουσαν.
Φόρεσε ένα παλιό ρούχο και άνοιξε καλά το παράθυρο.
Το παράθυρό της ήταν ανοιχτό. Πάντα αυτή πρώτη σηκωνότανε. Και δεν άργησε να φανεί.
Μπήκε μέσα βιαστικά και τον χαιρέτησε με κούνημα του κεφαλιού και του χεριού και πάλι έφυγε, αφού του έκανε νεύμα που έλεγε: «Θα σου πω!»
Έμεινε λίγο κει στο παράθυρο, ύστερα θέλησε να ντυθεί για να βγει έξω.
Καθώς φορούσε το πουκάμισό του, το είδε σχισμένο στο λαιμό, όμοια βρήκε και το κολάρο.
Μπα, μπα! έκανε.
Με το ύψωμα του κεφαλιού του, είδε στον καθρέφτη που ήταν εκεί κοντά, είδε τη μορφή του. Του φάνηκε να είχε στο λαιμό ένα σημάδι και γρήγορα πήγε πιο κοντά για να δει καλύτερα. Ήτανε μια μεγάλη τσαγκρουνιά.
 Με κάποιον θα μάλωσα δίχως άλλο, με κάποιον θα μάλωσα! είπε με στενοχώρια και φόβο.
Με κείνους που διασκέδαζε; Όχι. Θυμότανε καλά που τους χαιρέτησε και βγήκε έξω. Ο ταβερνιάρης του είχε ανοίξει την πόρτα. Τότε που μάλωσε; Ίσως έπειτα, που δε θυμόταν! Μα δεν είχε πάει και έπαιξε χαρτιά χωρίς να το θυμάται, και άλλοι του τα είπαν; Μη μια φορά και δυο του έχει γίνει αυτό, ξαφνικά να χάσει το εγώ του, να κοιμάται ή να ναρκώνεται αυτό, και να κινείται, να ενεργεί ουχί ασυνείδητα, αλλά σα να ξυπνούσε άλλος άνθρωπος μέσα του, ή άλλη ψυχή και τον διεύθυνε;
Θυμός τον έπιασε εναντίον του εαυτού του, εναντίον της μανίας που είχε να πίνει, να πίνει!...
Θα το δεις, κάτι κακό θα πάθω και έτσι θα βάλω γνώση! Τι ήπια και ήπια για τη νίκη! Αφού ξέρεις τι παθαίνεις και σε είχε πιάσει τρομάρα!... έλεγε στον εαυτό του. Τι άλλο είναι η τσαγκρουνιά αυτή; Εκτός αν την έκανα μόνος μου!
Γρήγορα ντύθηκε, αλλ’ όταν ζήτησε το καπέλο του, ένα σταχτί με πλατιά άσπρη κορδέλα, δεν το βρήκε.
 — Να τα! Τώρα;... Το καπέλο πώς το ’χασα; Τι συνέβηκε; Ποτέ καλό βέβαια!...
Πάνω σ’ αυτό άκουσε ομιλίες δυνατές, πατήματα στη σκάλα, μετά στο διάδρομο και να στέκονται απ’ έξω απ’ το δωμάτιό του. Πάγωσε.
Η φωνή της κυρα-Λενιώς:
 — Ναι, αυτό είναι!
Η πόρτα κινήθηκε δυνατά από δυνατό χτύπημα.
 — Τι είναι; ρώτησε έτοιμος να λιποθυμήσει.
 — Άνοιξε! μια άγνωστη φωνή προσταχτικιά του απάντησε.
Άνοιξε. Είδε έναν αστυνόμο, χωροφύλακες, ένας να κρατά τη σταχτιά του ρεπούμπλικα, τον ταβερνιάρη και τον γέρο τον κοντό ο με τ’ άσπρα γένια, τον γέρο που είχε δει στον ύπνο του να παλεύει και να τον πετά έπειτα κάτω απ’ το γεφυράκι!...

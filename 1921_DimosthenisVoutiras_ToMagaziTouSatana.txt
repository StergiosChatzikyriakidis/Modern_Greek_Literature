ΤΟ ΜΑΓΑΖΙ ΤΟΥ ΣΑΤΑΝΑ
 Πίσω απ’ το τεζάχι επρόβελνε κάθε τόσο το ρόδινο πρόσωπο του Τσαμπίρη, πάντα με χαμόγελο γλυκό, κοίταζε τους πελάτες του και πάλι κρυβότανε. Κι όταν τον ρωτούσανε για το μαγικό του πιοτό, αν είναι καλό όπως το άλλο που είχε σωθεί, πάντα τους έλεγε τα ίδια λόγια:
— Καλό, λέει! Όποιος πίνει απ’ αυτό πίνει ζωή!...
Αλλ’ αυτός δεν έπινε ποτέ, ποτέ δεν τον είχανε δει να πίνει απ’ το πιοτό που δίνει τη ζωή. Κι όταν του προσφέρανε κανένα ποτηράκι, αρνιότανε με το ίδιο γλυκό χαμόγελο, και μάλιστα ακόμα πιο γλυκό γινόταν, και τους έλεγε εμπιστευτικά πως αυτός τη νύχτα, όταν κλείνει το κατάστημά του, τότε ξεφαντώνει, τότε αδειάζει κούπες...
Και το πίστευαν αυτοί, το πίστευαν. Μα και μπορούσε να μην πίνει τέτοιο μαγικό πιοτό; Κι έπειτα, τέτοιο χρώμα που ’χει αυτός, πώς το ’κανε;
Έτσι τους έλεγε ο Τσαμπίρης και με χαμόγελο γλυκό τούς έβλεπε να πίνουν κι ύστερα, μισοκλείνοντας τα μάτια, κρυβόταν πίσω απ’ το τεζάχι.
Και νέοι πελάτες, δυνατοί, εύρωστοι, ερχόντουσαν κάθε μέρα να πιούνε το μαγικό πιοτό μαζί με τους παλιούς, που, κίτρινοι, καμπούρηδες, σέρνανε με κόπο τα πόδια τους.
Μια μέρα πήγε κι ο Γύφτος ο Μάκης να πιεί. Κείνη την ώρα, ανεβασμένος ένας πελάτης του μαγαζιού πάνου σε μια σκάλα, βούλωνε ψηλά, κοντά στην αταβάνωτη σκεπή, κάτι τρύπες που μπάζανε κρύο.
— Φέρε λάσπη! φώναζε κάθε τόσο.
Ένας ξανθός, κοντός, με ζαρωμένο πρόσωπο, που κανείς δε θα μπορούσε να βρει πόσο χρονώ είναι, του την πήγαινε.
Κοντά στα βαρέλια και σ’ ένα σωρό μεγάλο από κάρβουνα καθόντουσαν πέντε απ’ τους πελάτες του Τσαμπίρη, αληθινά σαράβαλα, άλλοι κίτρινοι κι άλλοι σα να σήκωναν στους ώμους τους μεγάλο αόρατο βάρος, και προσέχανε στην εργασία που γινόταν.
Ένας ψηλός, χοντρός υπηρέτης, σαραντάρης, στεκότανε κοντά στην πόρτα με τα χέρια πίσω και κοίταζε κι αυτός με ύφος νυσταγμένο.
Αυτός —το ξέραν όλοι— εκεί δούλευε όχι για μισθό, αλλά για να πίνει τ’ απομεινάρια του μαγικού πιοτού.
— Μωρέ, καλά τα καταφέρνει! είπε κάποιος απ’ τους πέντε που καθόντουσαν γύρω στο μεγάλο τραπέζι.
— Τι νομίζεις; του απάντησε ένας με γενάκια και κίτρινος σα φθισικός. Είχε εργαστεί μαζί με τον Τρύφωνα κάμποσον καιρό και πήρε τον αέρα του μυστριού το χέρι του.
— Βρε, φώναξε από ψηλά κείνος που βούλωνε τις τρύπες, πού τον θυμήθηκες; ...
— Πού τον θυμήθηκα; Μπορώ να τον ξεχάσω;
— Μωρέ, για θυμηθείτε που μας έλεγε τ’ αράπικα: γιαράμπα, χαράμπα, πώς τα ’λεγε;... Τώρα πάει κι αυτός και τ’ άράπικά του!...
— Τίναξε τα πέταλα!
— Στύλωσε τα πόδια!
— Τα ’κανε ντούρα!
— Λάσπη! φώναξε από ψηλά κείνος που μαστόρευε.
— Αμέσως!... έκανε ο ξανθός με το κουρασμένο πρόσωπο ρινόφωνα, όπως φωνάζουν τα γκαρσόνια των καφενείων.
Και σιγά σιγά πήρε λάσπη και του την πήγε.
— Χάλια το ’κανες! είπε στον ανεβασμένο ψηλά, κοιτάζοντας τη δουλειά.
— Χάλια το ’κανα; Ε, τρέξε, πες στο Μαράμπα να ’ρθει να το κάνει καλύτερα! του απάντησε αυτός.
— Να πας εσύ να του το πεις...
— Το Μαράμπα! Βρε, είπε ένας απ’ τα σαράβαλα που καθόντουσαν γύρω απ’ το μεγάλο τραπέζι, τώρα θα ’ναι σκελετός πια!...
— Αμ για θυμηθείτε και για το θεριό!
— Βρε, αλήθεια! Το καημένο το θεριό...
— Πάει κι αυτός, πήγε να βρει τους άλλους!
— Ούλους, ούλους θα σας φάω! Θυμάστε πώς μας έλεγε; Είμαι θεριό σωστό!...
— Πάει τώρα και δε θα το ξαναπεί!...
— Τώρα έχουνε γλέντι τα σκουλήκια πάνω του!
— Και τον μασούνε...
Ο Γύφτος τους κοίταζε που μιλούσανε για τους χαμένους πελάτες του μαγαζιού μ’ ευθυμία, με γέλιο και θαύμαζε πώς δεν τους πείραζε η σκέψη πως κι αυτοί γρήγορα θα τρέξουνε να βρούνε τους χαμένους παράκαιρα συντρόφους τους, χτυπημένοι, όπως και κείνοι, απ’ το μαγικό πιοτό του Τσαμπίρη.
Τους είδε να σέρνουνται, είδε τον κοντό ξανθό να σηκώνει μια μικρή σκάλα που ήταν κοντά σε κείνον που δούλευε και να την πηγαίνει αλλού και θυμήθηκε τι καλός τεχνίτης ήταν αυτός άλλοτε, τι δουλευτής! Κι από την ημέρα που πάτησε στο καταραμένο μαγαζί με το μάγο πιοτό, όλα τα λησμόνησε, μάνα—μια γριά δυστυχισμένη—, τέχνη, όνειρα. Κι όλοι οι άλλοι που ήτανε κει, όλοι ήτανε τεχνίτες, σοβατζήδες, χτίστες, μαραγκοί, ράφτες, αλλά κανείς, κανείς δε δούλευε την τέχνη του πια. Την είχε λησμονήσει απ’ την ημέρα που πάτησε στο μαγαζί αυτό και ήπιε το πιοτό του.
Κι ενώ βλέπανε τους συντρόφους τους τον ένα μετά τον άλλο να πέφτουν συντριμμένοι, αυτοί, αδύνατοι, κοκαλιάρηδες κι όχι όπως είχαν έρθει, δυνατοί, κόκκινοι, επέμεναν να μένουν εκεί, πιστοί στη λατρεία του μάγου πιοτού και με ελπίδα στερεά ότι θα τους δώσει αυτό δύναμη, χρώμα και ζωή!
— Έτοιμα!... φώναξε κείνος που δούλευε ψηλά.
— Έτσι, ντε!...
— Επιτέλους...
Κατέβηκε σιγά και, με τη βοήθεια του κοντού ξανθού, πήρανε τη σκάλα και την ξαπλώσανε κοντά στα κάρβουνα.
— Καλά είναι κει; ρώτησε κοιτάζοντας στο τεζάχι και τρίβοντας τα χέρια του.
— Καλά, καλά!... ακούστηκε η φωνή του Τσαμπίρη να λέει, χωρίς να φανεί διόλου το πρόσωπό του. Κι ύστερ’ από λίγο, καθώς ο τεχνίτης έμενε ακόμα τρίβοντας σιγά τα χέρια του και κοιτάζοντας προς το τεζάχι κι ενώ σ’ όλο το μαγαζί μια ησυχία είχεν απλωθεί, ακούστηκε πάλι η φωνή του να λέει δυνατά:
— Κέρασέ τους!... Και μπόλικο: δυο οκάδες!...
Χαρά ζωγραφίστηκε στα πρόσωπα όλων, τα μάτια τους λάμψανε, πέταξαν σπίθες κι ένα πλατύ χαμόγελο άνοιξε τα χείλια τους.
Και πίσω από το τεζάχι πρόβαλε ο Τσαμπίρης το ρόδινο πρόσωπό του και τους κοίταξε καλά, με μάτια που ξεφεύγανε ακτίνες γέλιου ειρωνικού δυνατές, σα να ’ταν απ’ το γέλιο του Σατανά. Έπειτα ανοίγοντας το στόμα κρύφτηκε.


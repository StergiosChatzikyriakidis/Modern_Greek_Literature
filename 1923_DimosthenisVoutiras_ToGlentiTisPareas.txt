ΤΟ ΓΛΕΝΤΙ ΤΗΣ ΠΑΡΕΑΣ 
Μέσα στο μικρό υγρό δωμάτιο με τους γδαρμένους τοίχους τους βρόμικους και με το ταβάνι που γεμάτο ήτανε από μεγάλους λεκέδες, σα να το ’χαν πασαλείψει με λάδι, η παρέα αισθανόταν, όταν βρισκόταν όλη εκεί μαζεμένη, κάποια ευτυχία. Και συχνά, μα πολύ συχνά, στις νυχτερινές ώρες τραγούδια ακούγονταν να βγαίνουν απ’ το μικρό δωμάτιο, το ιδιαίτερο του Καβύλα, μια μελωδία υψωνότανε μες στην ησυχία, ανέβαινε ψηλά και έμπαινε μέσα στα λαμπροστόλιστα δωμάτια των πλουσίων σπιτιών. Και κει χάιδευε τ’ αυτιά των ωραίων κοριτσιών, πείραζε τον χοντρό πλούσιο κι έκανε σκεπτικιά την όμορφη κυρία.
Η παρέα όμως ποτέ δεν έτρωγε όσο ήθελε, ούτε έπινε όσο επιθυμούσε. Αλλά και με το λίγο πάλι, ευθύς γινόταν εύθυμη σαν τα πουλάκια τα ελεύθερα, που με λίγα σπυριά σταριού βρίσκουν την ησυχία και τραγουδούν όλο χαρά.
Έτσι περνούσαν, ίσαμε το βράδυ που ήρθε και μπήκε στην παρέα κάποιο πρόσωπο. Κι αυτό ήταν ένας νέος πολύ πλούσιος, που έγραφε στίχους. Αυτό το τελευταίο ήταν τα χαρτιά που κατόρθωνε και μπήκε στην παρέα, γιατί ήταν πολύ δύσκολο...
Η παρέα απ’ την ώρα κείνη άρχισε να βλέπει χρυσές βραδιές.
Το μαγαζί του Καβύλα αντηχούσε κάθε βράδυ, ίσαμε τις μικρές ώρες, απ’ τα τραγούδια, από φωνές που έφθαναν στην ψηλότερη νότα. η παρέα έπινε τώρα όσο επιθυμούσε κι έτρωγε όσο ήθελε. Και τι καλά φαγιά! Και σ’ όλα αυτά ποτέ δεν έδινε αυτή πεντάρα, άλλ’ όλα έβγαιναν απ’ την τσέπη του πλουσίου συντρόφου της.
— Θαυμάσια είμαστε! έλεγε η παρέα. Αχ, να ’τανε πάντα έτσι!...
Η παρέα περνούσε καλά και καλά. Αλλά ξαφνικά ο νέος χάθηκε, έπαψε να πηγαίνει εκεί. Μάταια η παρέα μαζευότανε στο ιδιαίτερο του Καβύλα, μάταια περίμενε. Αυτός δε φαινόταν. Σιωπηλοί, μελαγχολικοί μένανε και, σε κάθε βήμα που γινότανε στο μαγαζί του Καβύλα, σηκωνόντουσαν και κοιτάζανε. Άδικα όμως! Ο Τριγάκης δεν ερχότανε να φωνάξει με τη σουβλερή φωνή του: «Μια μισάδα, και το παιδί να πάει για μεζέδες! Γρήγορα!». Και τότε στο πρόσωπο της παρέας, όταν ακουγόταν αυτό το πρόσταγμα, ένα μεγάλο χαμόγελο κρεμόταν. Και θα περνούσε πολύ καλά και θα τραγουδούσε με άπειρη ευθυμία:
Αν όλα τα λησμόνησες μιανής αυγής θυμήσου...
Πάνε όλα αυτά τώρα, πάνε, πάνε τα καλά φαγιά, οι ωραίοι μεζέδες. Τωρα είχαν αρχίσει οι φασουλάδες, οι ρέγκες, οι ελιές... Και λίγο, μα πολύ λίγο, κρασί... Και όλα αυτά με δικά τους λεφτά! Και σιωπή! Πού να τραγουδήσουν! Είχε πιαστεί η φωνή τους.
— Καλύτερα να μην ερχόταν, έλεγε ο Μαλούρης, γιατί μας καλόμαθε! Καλά ήμαστε όπως ήμαστε!...
Ένα βράδυ το μαγαζί του Καβύλα ήταν έρημο. Αυτοί μόνο βρισκόντουσαν στο μικρό δωμάτιο μαζεμένοι. Ο Καβύλας περπατούσε πάνω κάτω στο μαγαζί του, και το παιδί στεκότανε στην πόρτα κοιτάζοντας έξω.
Μια βουή ερχόταν αδιάκοπη και μαζί σφυρίγματα, σαλπίσματα, κρότοι και φωνές στριγκές. Φαινότανε σαν πίσω και πέρα λίγο απ’ εκεί να υπήρχε δάσος μεγάλο, απέραντο, που μέσα του είχε πλήθος στρίγκλες και άλλους ξωτικούς ανθρώπους, που φωνάζανε, σφυρίζανε, σαλπίζανε μαζί με τη βουή του.
Σιωπηλή η παρέα έμενε και σκυθρωπή, σα να ’χε κάποιο μεγάλο πένθος. Και είχε φάει φασόλια και είχε πιει ένα ποτήρι κρασί. Άλλοτε πίνοντας γουλιά γουλιά το κρασί, ή έχοντας το αντικρύ της για να το βλέπει, θα τραγουδούσε τα πιο παθητικά και τα πιο εύθυμα τραγούδια.
Η βουή, που ακουγότανε σαν πέρα, πίσω απ’ το πλήθος των ψηλών σπιτιών να υπήρχε δάσος μεγάλο που το ’δερνε δυνατός άνεμος, υψώθηκε τρομαχτικιά. Και μαζί πιο δυνατά τα σφυρίγματα και τ’ άλλα.
— Άκου, άκου!
— Ο κόσμος γλεντά!
— Αχ, ας είχαμε τίποτα ψιλούλια και θα βλέπατε εδώ τι θα γινόταν!
Ο Μαλούρης, που δε μιλούσε και φαινότανε ν’ ακροάζεται τη βουή, στράφηκε σ’ αυτούς και τους είπε, απλώνοντας το χέρι του:
— Μια στιγμή! Ακούσατε δω! Πρέπει να γλεντήσουμε και μεις, πρέπει! Να βρούμε λεφτά! Διά παντός μέσου!... Και να κλέψουμε!... Ο σκοπός αγιάζει τα μέσα. Το Σάββατο το βράδυ πρέπει να γλεντήσουμε και μεις. Να πιούμε και να φάμε όσο θέλουμε!
— Αλήθεια, πρέπει!
— Μα τι, δεν είμαστε και μεις άνθρωποι! Τι διάολο!
— Όποιος έχει βιβλία να τα πουλήσει! Κι αν έχει δεύτερο σακάκι, κι αυτό πούλημα!...
— Πού να βρεθεί!
Ο Μαρούλης στράφηκε σ’ έναν νέο κίτρινο, αδύνατο, μελαχρινό, που δεν είχε μιλήσει διόλου:
— Νομίζω, Μαρόπουλε, του είπε, πως πήρε το μάτι μου κάποιο βιβλίο στο δωμάτιό σου, πάνω στο τραπεζάκι... Ένα χοντρό, έτσι μπάνικο γι’ αυτή τη δουλειά. Να δεις πώς το λέγανε... Το διάβασα: Ρωμαϊκή...
— Ρωμαϊκόν Δίκαιον;...
— Α, ναι! Ρωμαϊκόν Δίκαιον! Ακούτε! Ρωμαϊκόν Δίκαιο σ’ αυτήν την εποχή! Μα τι διάολο το θέλεις αυτό;
— Είναι...
— Σιωπή! Τίποτα δεν είναι! Άκου δω! Συ πας για δημοσιογράφος και ποιητής, έτσι δεν είναι; Θέλεις να γίνεις και δικηγόρος! Καλά. Εδώ να δούμε όμως! Θα μπορέσεις; Μεγάλο ζήτημα είναι! Γιατί λίγοι, λιγοστοί κατορθώσανε, παιδί μου, να φθάσουνε στο δικηγορλίκι, όταν καταπιαστήκανε μ’ αυτές τις δουλειές! Γιατί, αν ξεφύγεις απ’ το ’να, θα ναυαγήσεις σίγουρα στ’ άλλο! Είναι σαν τη Σκύλλα και τη Χάρυβδη! Κι έπειτα, καλά, ας πούμε πως εσύ ξέφυγες κι έγινες δικηγόρος... Μα το ξέρεις, παιδί μου, αν στην εποχή εκείνη που θα γίνεις συ δικηγόρος θα υπάρχει ακόμα το ρωμαϊκόν δίκαιον; Δεν ξέρεις ότι ίσαμε τότε η ανθρωπότης θα ’χει ξυπνήσει περισσότερο και θα ’χει κάνει το κράτος που ’χει μείνει πίσω και βόσκει στα βάθη των ρωμαϊκών χρόνων ό,τι κάνουν στα γαϊδούρια που δε θέλουνε να περπατήσουν; Τότε, παιδί μου, το Ρωμαϊκόν Δίκαιον θα διδάσκεται ως αρχαιολογικό μάθημα! Άσε που...
Το Σάββατο το βράδυ το μαγαζί του Καβύλα έλαμπε απ ’ τα φώτα. Ο Καβύλας είχε ανάψει και το δεύτερο φως, που σπάνια ή μόνο σε μέρες καλές τ’ άναβε. Και μέσα στο μικρό δωμάτιο είχε καθαρίσει το βρόμικο γυαλί της λάμπας, που, καθώς έλεγε Μαλούρης, έμοιαζε με μάτι ανθρώπου που πάσχει από καταρράχτη. 
Η παρέα νωρίς είχε μαζευτεί εκεί. Είχε φοβηθεί μην άλλοι τους το ’παιρναν. Ο κόσμος γλεντούσε.
Λοιπόν, ρώτησε ο Μαλούρης, πόσα έχετε; Και να μην αργούμε!...
Η παρέα άρχισε να δίνει ό,τι λεφτά είχε μπορέσει να οικονομήσει. Και σε λίγο φωνές θριάμβου βγήκαν απ’ το στόμα της.
Η μορφή του Καβύλα φάνηκε στην πόρτα συρμένη απ’ τον μεγάλο θόρυβο.
— Τι τρέχει, βρε παιδιά;
— Παράς τρέχει, κυρ Καβύλα!
— Πάντα έτσι, παιδιά μου!
— Επίσης, κυρ Καβύλα!
Και η μορφή του Καβύλα χάθηκε πάλι.
— Τώρα;
— Τώρα θα πάμε να ψωνίσουμε!
— Βρε παιδιά, είπε παρακλητικά ο Ράπας, να πάρουμε λίγο ψητό της σούβλας; Περνούσα, που ερχόμουνα δω, απ’ ένα μέρος που ψήνανε και κόντευα να πέσω χάμου απ’ τη μυρουδιά!
— Ναι, ναι, θα πάρουμε! Έχουμε τόσον καιρό να φάμε!
— Και καμιά ρεγκίτσα, έτσι;...
—  Και καμιά ρεγκίτσα.
— Και κανένα πορτοκαλάκι;
— Και κανένα πορτοκαλάκι. Πάμε!
Η παρέα ξεκίνησε.
— Για πού, παιδιά; τους ρώτησε ο Καβύλας καθώς βγαίνανε.
— Πάμε να ψωνίσουμε ψητά και διάφορα άλλα καλά!
— Το δωματιάκι μας πρόσεχε, κυρ Καβύλα, μην πάει κανείς!
Και η παρέα έφυγε.
Η παρέα δεν άργησε να πάει πίσω στο μαγαζί του Καβύλα. Και πήγε φορτωμένη διάφορα ψώνια, που τα σήκωνε θριαμβευτικά.
Τ’ άπλωσε στο τραπέζι πάνω.
— Το άτιμο, πώς μυρίζει!
— Αμ’ ψητό της σούβλας είναι αυτό!
— Σταθείτε! Θ’ αρχίσουμε απ’ τις ρέγκες. Το ψητό έπειτα, και στο τέλος το τυρί και τα φρούτα! Τώρα να καθαρίσετε τις ρέγκες! Κάπηλας! Μια οκά!
Είχαν αρχίσει να τρώνε ρέγκα και ελιές, όταν ξαφνικά ένα γέλιο κρυσταλλένιο ακούστηκε να ’ρχεται απ’ το μαγαζί.
Η παρέα βρέθηκε όρθια και, καθώς εκοίταξε, κόντευε να τρίψει τα μάτια της.
Μία νέα ωραιοτάτη, με τριανταφυλλένιο πρόσωπο και ντυμένη κομψότατα, διευθυνόταν εκεί, σ’ αυτούς, αργά σα να δίσταζε.
— Εμπρός, εμπρός, προχώρα! άκουσαν όμως μια φωνή γνωστή τους να λέει, του Τριγάκη τη φωνή.
Και τον είδαν κι αυτόν να προβάλλει.
Η παρέα έκανε τόπο να καθίσουν τρέμοντας, ζαλισμένη.
— Ορίστε, ορίστε!
— Εμείς εφάγαμε, ευχαριστώ! είπε ο Τριγάκης. Μόνο θα πιούμε!
Σιωπή είχε γίνει. Και κανείς δεν άπλωνε να πάρει να φάει.
— Μα γιατί δεν τρώτε;
Είπαν πως δεν είχαν όρεξη, είχαν τσιμπήσει.
Μα μπορούσανε να μασούν; Τους φαινόταν άσχημο να μασούν εμπρός στο προσωπάκι κείνο, σε κείνα τα μάτια, που όταν τους κοίταζαν τους έφερναν ζάλη.
Αρχίσανε να πίνουν, να κατεβάζουν κούπες σα να τους είχε πιάσει δίψα κρασιού μεγάλη, ή να θέλανε να σβήσουνε μ’ αυτό κάποια φωτιά που είχε ανάψει μέσα τους.
— Πουλίτσα, είπε ο Τριγάκης στη νέα, αφού πέρασε αρκετή ώρα, αν θέλεις, μας λες κανένα τραγουδάκι. Έτσι, για την αγάπη μας!
— Ευχαρίστως! είπε αυτή γλυκά.
Η παρέα ξεροκατάπιε, αλλά και τρόμαξε, μη δεν είχε καλή φωνή.  Άδικα ο φόβος της. Άκουσαν μια φωνή τόσο γλυκιά, που τους έκανε να μισοσηκωθούν απ’ το κάθισμά τους. Κι έλεγε:
Τα ωραία σου τα μάτια που ’χουν χρώμα τ ’ ουρανού...
Και η παρέα επιθύμησε να ’χε μάτια με χρώμα γαλάζιο.
... στην καρδιά μ ’ ανάψαν φλόγα και μου σήκωσαν το νου.
Η παρέα αναστέναξε βαθιά.
Όταν το τραγούδι τελείωσε, η παρέα ήταν ξαναμμένη σαν άνθρωπος που κάθεται πολύ κοντά σε δυνατή φωτιά.
Η νέα τραγούδησε κι άλλα τραγούδια και μετά είπε κι έναν αμανέ.
Κόκκινοι, με γουρλωμένα μάτια την κοίταζαν. Ούτε μιλιά ούτε ψιθύρισμα έβγαινε απ’ το στόμα τους. Και ακίνητοι, σα να ’χανε  μαρμαρωθεί.
Αλλά ξαφνικά, σ’ ένα «αχ» που έβγαλε αυτή γεμάτο πάθος, μια φωνή άγρια ξεπετάχτηκε σαν απάντηση.
Ήταν ο Φαρούλης, που μεθούσε με δυο κούπες κι είχε γίνει τάπα γιατί είχε ρουφήξει εφτά, οκτώ. Κι είχε σηκωθεί.
- Αχ, αχ, εφώναξε, δεν μπορώ, θα φιλήσω το παπουτσάκι σου!
Και πριν προφτάσουν να τον εμποδίσουν, έπεσε στα πόδια της νέας και τα χείλια του κόλλησαν στο παπουτσάκι της πάνω.
Η νέα γελούσε, επίσης και ο Τριγάκης, αλλ’ η παρέα άφησε ένα μουγκρητό.
Ο Φαρούλης όμως, αφού φίλησε και ξαναφίλησε το παπουτσάκι, άρχισε να παλεύει για να σηκωθεί. Του ήταν αδύνατο. Και κανείς δεν τον βοηθούσε. Η νέα και ο Τριγάκης είχαν ξεκαρδιστεί απ’ τα γέλια, ενώ η παρέα τον κοίταζε με χαμόγελο κακό και σκληρό μάτι.
Επιτέλους ο Τριγάκης, παύοντας τα γέλια, σηκώθηκε και τον πήρε και τον έβαλε στην καρέκλα του. Ύστερα έβγαλε το ρολόγι του και είδε την ώρα.
— Πάμε, πάμε! είπε στη σύντροφό του.
Και αρπάζοντάς την απ’ το μπράτσο, την ανάγκασε να σηκωθεί. 
Και φύγανε.
Η παρέα έμεινε μόνη. Τα φαγιά εμπρός της, άγγιχτα σχεδόν. Χέρι όμως δεν απλωνότανε να πάρει. Σκοτεινή έμενε.
Αλλά τώρα σαν πρώτη φορά να ’βλεπε καλά το μέρος που τόσον καιρό ευχάριστα σύχναζε, να είδε τους βρόμικους τοίχους του, τους υγρούς, και να της ήρθε τώρα η μυρουδιά της μούχλας του, αισθάνθηκε τη στενοχώρια, την άπειρη στενοχώρια ανθρώπου που ξυπνά και βρίσκει τον εαυτό του σε μπουντρούμι υγρό και βαθύ φυλακής.


ΣΗΜΕΙΩΜΑ ΠΡΟΕΙΣΑΓΩΓΙΚΟ ή ΠΕΡΙΛΗΨΗ ΠΡΟΗΓΟΥΜΕΝΩΝ 
Είχα —για τα γέλια— ένα «μέρος» να «παίζω» 
ένα ρόλο σε έργο μυστήριο·
 θα μ’ ανάγγελνεν ένα (ως θάμπαινα απέξω)
 χαιρώο εμβατήριο 
Και θάμουν —για κέφι— τι τέλειος όταν 
με τούτη μου ήθελε προβώ τη γκριμάτσα 
στο φως της Σκηνής —ως assorti θα μου 'ρχόταν 
και φόρμα και φάτσα...
Και να—’μαι!. Μα κύτταξε: Ζικ - ζακ λυγμού βιόλας 
κειδά με περδίκλωσε —που ο κόσμος μ’ εκοίτα— 
και —φίδι— ένα σφύριγμα των φλάουτων κι’ όλας 
με βρήκε — σαΐτα.
Τι αστείο!. Θα γέλαγα... Μα πάλι η ανάσα 
μου, επιάστη σε τρέμενς βιολιού -σάμπως βούρλου·
 και κάτω —όρνια ανήσυχα— μου εκρώξαν τα μπάσα 
στον κρότο ταμπούρλου!.
Σοβαρά;... Θα τραγούδα;... Κι’ είχα —στο Δία
 τ’ ορκίζομαι— ένα ρόλο ίδιο θάμα...
Δεν μούπαν πως θάκλαιγα κι’ αντίς κωμωδία θα παίξω σε δράμα...



Σε τούτη τη μικρή πολιτεία — τη Χαλκίδα — απ’ τον προπέρσινο χειμώνα ακόμα είχε παρουσιαστεί ένας άνθρωπος, ένας χριστιανός άλλου είδους. Ήταν ένα πρόσωπο μάλλον έως 35 χρόνων και άσκημος, και απ’ το πρώτο βράδυ που έφτασε, τραγούδησε μπρος σ’ ένα φωτισμένο παράθυρο του ξενοδοχείου που έμεινε, κι’ είχε κάμποσο εκτιμηθεί λόγον τούτου. Ούχ’ ήττον την άλλη μέρα πρωί, άρχισε να κυκλοφορεί μέσ’ στους δρόμους, και από λίγο μαθεύτηκε ότ’ ήταν — λέει — γεωπόνος! μπορεί. Παρομοίως το ίδιο αυτό άτομο γεωπόνος όπως ήταν και άσκημος, έλεγε επιμόνως πως γράφονταν Ιωάννης Μαριάμπας εις δε ένα χαίρετε του ιατρού Εξαδάκτυλου, αντιχαιρέτησε αυτός με τη λέξη: λυπάστε! Ήταν αυτό φοβερό.. Είχε τραγουδήσει μπρος σ' ένα φωτισμένο παράθυρο και ό,τι δήποτις νάλεγε έκτοτες δεν τελείωνε χωρίς να πει δυο φορές: ακριβώς κι’ άλλη μια: το τοιούτον. Ναι μεν... πλην εκτός... (ό,τι και νάτανε τόνιζε) και κατάληγε πάντα με... το τοιούτον επίσης. Ούτως ειπείν Διευθυντής — Γεωπόνος (πρόσθετ’ ευθύς ως συσταίνονταν) έπειτα από το λεπτεπίλεπτο εκείνο Ιωάννης.
Δεν είχε περάσει το λοιπόν και καιρός, όπου αυτό — που λέει ο λόγος — το ον, άρχισε να τονίζει ιδιαίτερα ότι είχε χάσει ένα έγγραφον και όπου έκαμ’ επίσης ένα διάσημ’ απρόοπτο, πρόβηκε σε μια ενέργεια μάλλον ουτωσί μπερδεμένην. Επισκέφτηκε δηλαδή την αρχοντικήν οικίαν γνωστότατης οικογένειας της πόλης μας, και εκεί, ζήτησε από την γηραιά Μητέρα εις γάμου κοινωνίαν την κόρην της. Ζήτησε δηλονότι την χείρα της μιας εκ των δύο δεσποινίδων θυγατέρων κορών, και μάλλον (πιθανώς) της μεγάλης. Την είπε μολαταύτα Νανά. Το τοιούτον τον τίμαε... Ασφαλώς.
Όχι όμως και το μπέρδεμα πούκανε στο μεταξύ Νανάς και μεγάλης. Επαμφοτερισμοί τέτοιου είδους απάδουσιν.
Ώστε ως φαίνεται η αίτησίς του απερρίφθη. Με την πρεπούμενη στην πολιά κεφαλή της ευγένεια, η σεβάσμια μήτηρ και δέσποινα αιτιολογήθηκε δεόντως και τούδωσε σε αποχαιρετισμό του το χέρι. Τάδραξε αυτός στιβαρά και την κύταξε ασκαρδαμυκτί και υπεκλίθη: «Ταπεινότατος δούλος της...». Σκεφθήτε... Η σεβάσμια δέσποινα!.. Σκεφθήτε, το χέρι του!..
Ούχ’ ήττον και σκεδόν αμέσως κατόπι, το υποδειγμένο αυτό υποκείμενο, πραγματοποίησε και μιαν άλλη ενέργεια —ως φαίνεται παιδιόθεν του οικείαν — να πούμε μια χειρονομία που ζήτημα αν ήταν οπωσούν η ενδεδειγμένη. Και τούτο δεν παρήλθε απαρατήρητον. Πήδησε δήλον έναν τοίχο! θέλετε το γεγονός;
Την ορισμένη ώρα, στις δυο απ’ τα μεσάνυχτα αν κανείς παραφύλαε θα τον έβλεπε ακριβώς να πηδάει. Έπειτα απ’ το ίδιο αυτό μέρος — τον τοίχο του κήπου — πολύ σιγά, σχεδόν στα νύχια πατώντας, θα τον έβλεπε πάλι να γλυστράει στο σκοτάδι. Μήτε λόγος ότι έφευγε. Έφευγε ακριβώς όπως φεύγουμε — πάταε τώνα μετά τάλλο τα πόδια.
Ως εκ περισσού και ως να ήσαν λίγα αυτά, άρχισαν να κυκλοφορούν και πολλά άλλα, να καταφθάνουν δεξιόθεν και αριστερόθεν η μια κατόπιν της άλλης οι φήμες. Πολλά ψιθυρίζονταν. Ακόμα και πως τον είδαν (ακούστηκε) γονατιστόν καταμεσίς σ’ ένα δρόμο· πως ψιθύριζε σαν μέσ’ σ’ όνειρο: αγάπαμε ! Ήταν — λέει — μια νύχτα τυφλή, χειμωνιάτικη, κι’ ένας άνεμος έσεινε αλαφρά τα χαγιάτια. Μιας γρηάς που βρέθηκε παρακάτω στο δρόμο του, της ρίχτηκε λέγοντας κι’ αυτηνής πως πολύ τη λατρεύει! Κράταε ένα φανάρι στα χέρια της κι’ έμοιαζε σα να μετάφερν’ ένα άστρο. Η αδέκαστος γραία τρεμούλιαξε· της έπεσε το φανάρι απ’ τα χέρια.
Δεν φτάνει αυτό, παρά κάτι άλλοι διάδιναν πως τον είδανε και στην αμμουδιά μαναχό του. Έβγαλε λέει ένα παπούτσι απ’ την τσέπη του, ένα γυναικείο γοβάκι. Άρχισε τότε με το τακούνι του γοβακιού αυτουνού να κάνει κάτι πρόβες στην άμμο, να το περπατάει δηλαδή (με το χέρι του) κι’ έπειτα να ξετάζει τ’ αχνάρια! Που κούφια κι’ άπιαστα θέ μας.
Μολαταύτα δεν ήσαν αυτά τα μάνα που σύμβηκαν. Πριν απ’ αυτό κι’ από κάτι άλλα που δεν είναι της παρούσης στιγμής, το ίδιο αυτό που διατυπώοαμεν όνομα, είχε λάβει ένα γράμμα, μίαν ερωτικήν ούτως ειπείν ανταπόκρισιν... «Ας λέει η μαμά, (διελάμβανε τούτο το έγγραφον), έλα συ πουλί μου να μ’ εύρης». Και τούλεγε το πώς και το τι: Να — ακριβώς στις δυο απ’ τα μεσάνυχτα να πηδούσε τον τοίχο... τον τοίχο του κήπου της... Το σύνθημα «Άβυσσος» — άκουγε; Νάξερε: απ’ το σκοτεινό γκαλντερίμι να πήγαινε. Θα τον περίμεν’ εκεί αυτή «με τα μάτια γλαρά στο σκοτάδι». Εντοσούτω αυτός ήξερε πως έχει και τη μύτ’ αετίσια...
Και τ’ όντι: εκεί, κάτω απ’ το σκοτάδι ενός δέντρου — στη γωνία του κήπου — τον περιπτύχθη περίπαθα, του σφάλισε αυτή με τα χείλη το στόμα. (Α!..). Οσονούπω και σιγά, όλα γένηκαν — είπαμ’ όλα... Κι’ ακόμα πιο έπειτα κι’ απ’ αυτό, κι’ από άλλα που παρομοίως δεν του περιποιούσαν τιμήν, σύμβηκαν και κάτι άλλα καθέκαστα. Λόγου χάρη αυτή — να πούμε η εράστρια —έβγαλ’ ένα ψαλιδάκι απ’ την κάλτσα της κι’ έκοψε απ’ τα μαλλιά της μια μπούκλα. Ως είδος σουβενίρ του την έδωσε. Τούμπαλιν κι’ αυτός έκοψε απ’ το δέντρο ένα κλωνί και κάνοντάς της το δαχτυλιδάκι στο δάχτυλο, της το φόρεσε — οιονεί — αρρεβώνα! Αυτά τα συμβάντα γένηκαν ούλ’ απαράλλαχτα, καταπώς γίνουνται που λέει ο λόγος τα τέτοια: μαθές οι έρωτες, τ’ αγαπητιλίκια, οι σεβντάδες. Το πώς — όλοι ξέρουμε. Να, όπως έρχετ’ η άνοιξη και πάει αντάμα με τ’ άνθη, όπως κατόπι φεύγει κι’ έρχουνται άλλα μπρε μάτια μ’. Έτσι. Μάλιστα ιδιαίτερα σε τουτοδώ το περιστατικό αυτουνών, πώς γένηκε και το μπράτσο της αγαπητικής περιπλέχτηκε, και γρατσουνίστηκε άσχημα. Μπρέε! Μάλιστα. Ένα κοτσάνι αγριοτριανταφυλλιάς τής το μάγκωσε. Τότε τούτος δω — ούτως ειπείν ο λεγάμενος — έκοψε τότε μια λουρίδα απ’ το πουκάμισό του και της το επίδεσε ωραία.
Αυτός λοιπόν ο Μαριάμπας (και δη Ιωάννης) γεωπόνος λέει — λέει αυτός — απ’ το ίδιο βράδυ πούφτασε κι’ είχε τραγουδήσει, αρχίνησε νάχει υψωθεί εις εκτίμησιν, νάχει κάμποσο εξ αυτού απάνω του πάρει. Αυτός ένα πρόσωπο άγνωστο (πούθε άραγε να κράταε η σκούφια του;) άρχισε να υπολογίζει αντάμα μας, να υψώνει αναμεταξύ μας κι’ αυτός τη φωνή του. Πηγαίναμε και κάθε βήμα σταμάταε. Ναι μεν... πλην εκτός... τον άκουγαν οι περαστικοί που μας τόνιζε, και μας υπογράμμιζε πάντα εκείνο: το τοιούτον επίσης. Μπελάς άρχισε να μας γίνεται, σκνίπα.
Να ντύνεται τάχα με γούστο (;) καθώς πρέπει ανθρώπου, να χαιρετάει με ευγένεια. Έκανε κάτι τσιριμόνιες — φρίκη. Τάχας πως: ναι μεν... πλην εκτός και μερσί, δήθεν πως τώρα φεύγει και αντίο. Και μ’ ένα θάρρος που κανείς δεν του τόδωνε νάσου και να παρβουφρανσίζει μαζί μας.
— Αλήθεια το λες;
— Παρόλ ντονέρ μον αμί! Και αχ τι ευαιστησία, τι έξαρση!... Τέτοια που μια μέρα καθάριζε απ’ την υγρασία ένα ψάρι!.. Ένας λοχαγός που τον πρόσεξε του είπε γελώντας: Γιατί το σκουπίζετε;
— Για να μην πλευριτώσει!
Δεν ήξερε καθόλου πώς να μη γίνεται ήρωας κάθε τόσο και σούσουρων, πώς να μη δίνει λαβή ολοένα σε σχόλια, στο κοτσομπολιό και στο ψέμα. Φαντασθήτε ότι προχτές ακόμα μας ξάφνισε μ' ένα — πώς να το πεις; — τσαλιμάκι. Εμφανίστηκε στην αγορά γεναριάτικα με παπούτσια κατάλευκα και — παρομοίως — καπέλλο, κι’ άλλη μια φορά σβάρναε επί δυο μέρες το πόδι του κάνοντας σουλάτσα στους μώλους. Μάτια μου κούτσαινε! Έξ’ απ’ αυτό είχ’ απαντήσει στ’ αρχαία σε μιαν ερώτηση ενού φουκαρά —του κλητήρα του— που τον είχε ρωτήσει αν τον ήβρε που τον ζητούσ’ ο ταμίας. Την ίδια απόκριση έδωσε και στον κηπουρό του φυτώριου· τους σύσταινε να μη μιλάν παροξύτονα... Ότι λόγου χάρη όχι «κοινοτυπία» δε λέγεται — «κοινοτοπία» είν’ η λέξη. «Απετάθημεν — ποτέ απετάνθημεν». Και καθώς είχε βγάλει κι’ ένα δόντι και ψεύδιζε, πάντα και τα ίδια της σχωρεμένης σφυρούσε. Ότι δηλαδή, είχε επιβάλλον (και τόξερε!) ότι δηλαδή ήταν πολύ ισχυρογνώμων· μάλιστα και ότι η μουσική τον γοήτευε! Και τ’ όντι· συχνά πυκνά αυτοσχεδίαζε σφυριχτερές κάτι όπερες, στριγγλολαρύγγιζε κάτι αρμονίες— να φρίξεις. Τότε άθελά σου φαντάζοσαν μέσ’ σε παφλασμούς και σε κύματα να ταξειδεύει ένα πλοίο — να γέρνει επικίντυνα προς το δεξί του πλευρό με τα όκια γλαρά προς τα χάη.
Κι’ όλο έλεγε πως έχει αγοράσει μια βάρκα.
Μολαταύτα δεν φαίνονταν άμοιρος ποιας τινος ντελιγκάτζιας: πώς να μας μένει ταπεινότατος δούλος μας, πώς να μας φορτώνει — για τις Κυρίες μας σέβη και μάλιστα με πολλά προσκυνήματα... Με ένα εσαεί ιδικός σας συστήθηκε σε μια άλλη, γνωστότατης οικογένειας, Κυρία. Της είπε κι’ αυτουνής ταπεινότατος δούλος της, της έσφιξε επίσης το χέρι. Η ερίτιμος Κυρία κοκκίνισε. Το ίδιο είχε πει και τους έσφιξε ολονών στην αράδα το χέρι, σε μια Επιτροπή Κυριών που του ζήτησαν να ξανατραγουδήσει ένα βράδυ.) Είχε αποποιηθεί ευγενώς. «Αποποιούμαι ευγενώς ! » είπε ο ίδιος. Δεν ήταν δα και το τραγούδι του θάμα. Αι φιλόμουσοι Κυρίαι ενόησαν. Δεν έλεγε ότι από μετριοφροσύνη αρνιότανε, παρά τόρριξε στο να αμφισβητεί το ταλάν του. Λες και δεν τον είχαν ακούσει — και ρίγησαν — απ’ το ξενοδοχείο ένα βράδυ. Λες και να εκτιμήσουν δεν ήξεραν το μπριγιάν της φωνής του. Είχε πει και κείνο το: ταπεινότατος δούλος (των) κι’ είχε γίνει επίσης κάμποσο σημαντικός, λόγον τούτου. Όμως ένας θεός ξέρει ποιος να ήταν. Ναι μεν είχε τραγουδήσει μπρος στο φωτισμένο παράθυρο κι’ είχε εις το οίκοθέν του, επιβάλλον, μα να ήταν και καλός επιστήμονας; Τάχατες νάχε κι’ όλας σπουδάσει; Πολύ αμφίβολ' αν έκρινε κανείς απ’ τη φάτσα του, κι’ από κάτι ανορθογραφίες του — φρίξον! Λόγου χάρη μια μέρα έλαβε ένα γράμμα — ραβασάκι θα ήτανε — σε χαρτί μυρουδάτο. Τον έγραφαν αντίς Κύριον — Κήρηον. Αίσχος! Ποιος ξέρει αν ο ίδιος δεν τάγραφε και τα ταχυδρόμιζε από κοντά στ’ όνομά του; τις οίδε η λόξα αυτουνού πια να ήταν; Τώρα θέλετε και την απάντηση; πάρτε την: «Ήταν που και αύθις το Προϊστάμενον Υπουργείον τον απασχολούσε— αυτό... (έτσι έγραφε). Λεπτεπίλεπτα πράγματα!... Ταξινόμησις, υποθέσεις... μυστήρια! Όσο για το μύτο της Αριάδνης που τούγραφε — ναι... μα δε φταίει ο Πολύβιος! (αυτός ο τλήμων ήταν ένας ιστορικός αγαθός)... Το ποιος φταίει και η εξήγησις... είναι τώρα μπερδεμένη. Πάντως η Κλεοπάτρα και ο Αντώνιος ήσαν τω όντι ερασταί...». Ο μύτος... Η Κλεοπάτρα... ο Πολύβιος! Τι σύμπλεγμα! (Τίποτα τίποτα... ευκταίον θα ήταν να είμαστε κάμποσο επιφυλαχτικοί έναντί του). Το σφάλισε και στο φάκελλό του πανώγραψε: Δεσπηνήδα (τι αίσχος!) Αριάδνη Σμιρλή. Παρά (αντίς να πει υπερέτριαν) τη οικογενεία Κελαδή — Ενταύθα.
Περίεργο γράψιμο. Χαραχτήρας ορθός, νευρικός, ψηφία χοροπηδητά, ξαφνιασμένα. Ποιο καράβι τον είχε ξεμπαρκάρει επαδά; Ήταν λέει γεωπόνος!... μπορεί... Το βέβαιο είναι ότι είχε ξεφυτρώσει σα μανιτάρι στην πιάτσα μας. Έμοιαζε μάλλον σαν αρχαίος θεός των δασών που θάβγαζε ένα σουράβλι να παίξει: «...Ίσως γυρίσει να με δει... Δεν είναι δα απ’ ατσάλι...».
Παρομοίως βέβαιο ήταν κι’ αυτό: ότι είχε διορισμό με σφραγίδα. «Ο γεωπόνος κ. Ιωάννης Μαριάμπας (έγραφε το επίσημό του χαρτί)... μέχρι τούδε Διευθυντής Γεωργικού Γραφείου Κοζάνης διορίζεται Διευθυντής Αγροκηπίου Χαλκίδος».
...Κύριος!... Διευθυντής!... Ιωάννης!...
Όλα αυτά ήσαν βέβαια — ως τάγραφε. Μάλιστα άτομα καθώς πρέπει της πόλης μας, ο ιατρός κ. Εξαδάκτυλος και σεβαστός τις πρεσβύτης, κάθησαν κι’ έγραψαν σε κάτι δικούς τους στο κέντρο. (Ποιος ξέρει αν δεν ήτανε κάνα υποκείμενο αμφίβολο; τις οίδε αν δεν είχε η φάβα αυτή κάνα λάκκο;...). Μα οι πληροφορίες συμφώναγαν. «Ναι, ο... (ακολουθεί αυτό τ’ αφύσικο όνομα...) ήταν νόμιμα διορισμένος στην πόλη μας σαν γνήσιος γεωπόνος που ήταν!...». Τι διάτανο... για να το βεβαιώνουν θα ήταν. Όχι θα, παρά ήταν. Το μόνο που μύριζε — λες — κυπρί και λιοπύρι το λέει του, αγριοσέληνο κι’ όμβρο!... Ο ίδιος αυτός χρεμέτιζε σαν αλογάκι όταν γέλαε, κι’ ήταν τότε γλυκός κι’ ασελγής σα μια μάσκα... Κάποιος τον έλεγε Πάνα! Άλλοι πάλι τον είδανε να κολυμπάει με μια βάρκα.
Μα τι διάτανο γεωπόνος πρέπει νάταν αυτός, πούταν η γεωπονική του περβόλι; Ένα επιστημονικό σύγγραμά του — είδος γεωπονικού μάλλον ρομάντζου — που είχε προκαλέσει γέλια, μαζί και κατάπληξη, το επίγραφε έτσι: «Η Μάχη της Ζάμας !». Θέλετε τώρα και το πώς άρχιζε; Ορίστε:
«Στην πολεμική Ιστορία των μαχών όλων των εποχών και των τόπων δεν ύπαρξε το δίχως άλλο παράδειγμα μάχης που να έχάθη κάτω από περιστατικά πιο παράδοξα, από τούτα της μάχης της Ζάμας!
Στις 18 τ’ Οκτώβρη του 202 π.Χ. χρόνου, κοντά σ’ αυτήν την πόλη της Αφρικανικής Νουμιδίας, ο Πόπλιος Σκηπίων Κορνήλιος ο Αφρικανός ο πρεσβύτερος, κατάφερε σαν χτύπημα ρόπαλου τη νίκη του κατακεφαλής του Αννίβα! η Καρχηδόνα αποσύρθηκε...
Να πώς γινήκαν τα πράγματα:
Την παραμονή της περίεργης αυτής μάχης, καβάλα στο Βάρβαρο άτι τ’ ο Πόπλιος, εξώρμησε — φτερό — στα πεδία. Θυμώδικοι εταίροι τον κύκλωναν. Ο μέγας αντίπαλός του ο Αννίβας εντός της ζεστής νύχτας αυτής θα κατάφθανε. "Ταχ’ αύριον ποίον έσεται τ’, ήμαρ;”.
Σκυθρωποί μέσ’ στην αμφιλύκη της έρημος — καταιγίδα πάρα όμιλος, μάλλον — διάτρεξαν την αδιανόητη έκταση, κι’ άξαφνα εκεί η έφιππη πλειάδα ανακόπηκε. Το τοπείο εσώπαινε. “Εδώ !” είπε σαν να παραληρούσε ο Κορνήλιος. Πυκνό δάσος ντελικάτων αρθρόκνημων (αλόφυτα: arthrocnemum) ύψωνε τη λεπτή σιλουέττα του, γριφίδικο μέσ’ στη σιωπή του, μοιραίο... “Εδώ! ” ξαναμουρμούρισ’ ο Πόπλιος...».
Άκω - άκω ο Αννίβας! Τι σχέση είχε με τη γεωπονική ο Κορνήλιος; Ο παπάς με το λοχία; Αν είχε λογαριαστεί χάρις στ’ άσμα του σαν κάποια υπολογίσιμη αξία, όμως δεν ήσαν καθόλου εποικοδομητικοί του γοήτρου του ατασθαλίαι τοιαύται· ο ίδιος αυτός ως σε κύταε ήταν σαν νάχε να σου πει τούτα τα λόγια: «Δεν μετανοιώνω για κείνες τις γκάφες που έκαμα, μα για κείνες που μου ξεφύγαν να κάμω!». Πρώτη του δουλειά μόλις πάτησε στη Χαλκίδα το πόδι του ήταν να λέει ότι θα ασφαλίσει τη ζωή του (και το τοιούτον απήδε). Ρώταε δεξιά αριστερά όποιον έφτανε, έκανε ένα σωρό φασαρία. Μωρέ μπράβο Χαλκίδα! όλο έλεγε στέκοντας σα χαζός μπρος στα σπίτια. Πού η Κοζάνη!... Μαζεύονταν το λοιπόν γύρωθέ του και άλλοι: Μπρε χτίρια! θάμαζε πάλι και διακήρυχνε ότι υπάρχουν και πολλοί Πιερόττοι. Τι εννοούσε, ποτές δε μαθεύτηκε· μόνο αυτός τους κυτούσε κι’ επίμενε ότι « υπάρχουν »...«υ πάρχουν»!... Κι’ έδινε χωρίς να του τις ζητήσουν, ιδέες. Ανάπτυσσε κάτι γνώμες να φρίξεις. Σας των Χαλκιδέων αρώταε πού βρίσκουνται τα ασφαλιστικά σας γραφεία; Τέλος του δείξανε. Πριν να μπει παρατήραε απόξω το χτίριο: «Ωραίο χτίριο» έδινε τη γνώμη του σ’ όποιον. Μαζεύονταν λοιπόν κι' άλλοι και κύταζαν. Ύστερα καθόταν και διάβαζε την ταμπέλλα στο ξώθυρο:	« Ασφαλιστική Εταιρία Ζωής»
(διάβαζε φωναχτά — και τσατραπάτριζε προ παντός τα ξενόγλωσσα) «Ο Φιλόσοφος». Πρακτορείον Xαλκίδος... Και σαν υποσημείωση εκεί:	«Εστέ υποχωρητικοί και σοφοί. Μην εξάπτεσθε. Προπαντός η ζωή σας!». Τέλος μπήκε. Ζήτησε το Διευθυντή και συστήθηκε... «Μαριάμπας Ιωάννης του λέει και του σφίγγει το χέρι... ούτως ειπείν γεωπόνος».
— Ωχ!... (έκαμ’ ο άλλος) : το χέρι μου.
Ηταν για μια ασφάλεια πούθελε... μια ασφάλεια ζωής και θανάτου . Κι’ ήταν τόσο βλοσυρός που ο διευθυντής του απόειπε: «...Για κάθε άλλον ναι... Η ασφάλεια αρχίζει ισχύουσα ευθύς ως υπογραφεί το συμβόλαιο... Εξαιρετικώς για σας θ’ αρχίσει μετά τέσσαρα έτη... Έκτος αν πληρώσετε τετραπλάσια ασφάλιστρα... Εν περιπτώσει απευκταίου (δυστυχημάτων...θανάτου φυσικού ή βιαίου, αυτοκτονίας, ως και εκ πάσης άλλης αιτίας πλην της μονομαχίας...) θ’ αρχίσει μετά τέσσαρα έτη...».
— Ισχύουσα ; αν δεν απατώμαι μετοχή τ' ενεστώτος!... (έπειτ’ αργά) : Και για μονομαχία;
— Ποτέ!
Οπ!... αυτός Βρήκε καιρό για να χαίρονταν. Μπάτσιζε , (νοερά) και σχεδίαζε πώς θα του πήγαινε τέσσερα. Είχε πληρώσει και τετραπλάσια ασφάλιστρα. Μάλιστα είχε μαθευτεί πως απάντησε μ’ ένα: Νο καπίτ... σ’ ένα Βλάχο!... και κάπου αλλού εξεφράστηκε πως δεν παρανοεί τα ρωμέϊκα, εκτός εννοείται απ’ τ’ αρχαία. Μόνο ξένες γλώσσες εκάτεχε! Έτσι ως: λέ μεστέ Αλέ - Ρετούρ σύστησε τον κ. Συρεγγέλα μια μέρα, και το «μετ’ επιστροφής εισιτήριο» τυλεγε ορεβουάρ εισιτήριο! Τώρα το πώς σύστησε τον συμπολίτη μας και εξαίρετο γεωπόνο κ. Σίμον Βογιατζή; τον είπε επί το ευγενικόν: κ. Σίμον Βαφέα! Εννοούσε έτσι ότι ήταν από φυσικού του αμίλητος, πολύ λακωνικός κατά βάθος: «Των φρονίμων ολίγα» είχε συστήσει σ’ ένα γκαρσόνι μια μέρα- κι’ όσοι τ’ άκουσαν συμφώνησαν. Τον είχε ρωτήσει αυτό το γκαρσόνι: τι πρόσταζε; Α, όλα κι’ όλα, δεν σήκωνε η περιωπή αυτουνού φλυαρίες. Αυτός πούχε τσακώσει ανύποπτος μιας άγνωστης γυναίκας το μύτο, που επίσης μια μέρα θάβαζαν πάνω του οι χωροφύλακες χέρι — αχ αλήθεια τι θάκλεβε; — αυτός ναι, δεν χοράτευε. Καθώς διαδίνονταν ήταν πολύ εύθικτος... πολύ θετικός. Η ίδια η σπιτονοικοκυρά του τού τόχε πει εμπιστευτικά του κλητήρα τούτου το διαβεβαίωσε αυτό καταπρόσωπο, κι’ εκείνος συμφώνησε. «Ήταν παρών»... της αντείπε κι’ αυτός, που τον είδε να κάνει επεισόδιο με το γραμματοκολλητή στη θυρίδα. Τον είχε αποκαλέσ’ αναιδέστατο του σύστησε ειδικώς ψυχραιμία! (Ακούς... ψυχραιμία!).
Πρώτη φορά που η πόλη μας έβλεπε χριστιανό τέτοιου  είδους. Κυκλοφόραε μεταξύ μας επίμονα κι αποτείνονταν στον ενικό μέσα μέσα. Πολλές φορές δε μας προσαγόρευε Κύριε... παρά μας έλεγε με το χαϊδευτικό όνομά μας· λόγου χάρη: «Τι λες κι’ εσύ Γιωργάκη;» τον άκουγες!
Εννοούσε δηλαδή ότι είχε χάσει το έγγραφον εκείνο του Σου Υπουργείου «Ανακοινούμεν υμίν...» όλο τόνιζε ότι άρχιζε το έγγραφο τούτο και μας ξηγούσε και τ’ άλλα. Του ανακοίνωναν φυσικά τη μετάθεσή του στη Χαλκίδα. «Υπογραφή : ο Υπουργός αντίγραφον αυθημερόν: ο Τμηματάρχης». Αχ τι τακτ — τι συνέπεια!... Πόσο αιστάνονταν να μην έχει αντίρρηση για το «αυθημερόν» και το «αντίγραφον» — προ πάντων για κείνον τον εμβριθή Τμηματάρχην! Ας μη γνωρίζονταν· ένοιωθε να είναι αμοιβαία και πλέρια η μεταξύ τους εκτίμηση.
Είχε πει και το ταπεινότατος δούλος (της) κι’ ύστερα δεν άδειαζε ν’ αμφιβάλλει μονάχος... Άραγε να της τόπε της Νανάς η Σεβάσμια δέσποινα; Λέτε να μην της τόχε τονίσει η ερίτιμος; Ως γνωστόν το ταπεινότατος, είναι ο υπερθετικός του «ταπεινός»...
Δεν χρειάζονταν και πολύ καθώς πάρλαρε να συμβεί παρεξήγηση ή να δημιουργηθεί επεισόδιο. Τότε αυτός μας βεβαίωνε ότι υπάρχουν και άλλα και ότι πολλοί άλλοι παράφρονες θ’ αύτοκτονήσουν επίσης! Τι εννοούσε — μυστήριο. Ύστερα ξαφανιζόταν και χάνονταν για να ξαναπαρουσιαστεί σαν το φάντη : οπ εδώ ’μαστε πάλι! Ήταν σαν νάλεγε:	Βλέπετε; φύτρωσα!... Όπου μικροεπεισόδιο η συνάθροιση — ακόμα και γυναικοκαυγάς ή βαφτίσια — έμπαινε κι’ αυτός μέσ’ στη μέση:	Συμβαίνει τίποτις; ρώταε... κι’ έδινε (χωρίς να του τις ζητήσουν) ιδέες. Ανάπτυσσε — πριν καλά καλά μάθει — τις γνώμες του: Έκανε τότε τον κοσμάκη και τάχανε με κάτι κυνικές ερμηνείες: Λόγου χάρη αν ήταν ένα παπόρι που σάπιζε από καιρό στο λιμάνι, αυτό πια ήταν αδύνατο να κινηθεί προς τα εμπρός. Προς τα όπισθεν; — μάλιστα! Μόλις ο καπετάνιος διάταζε «έμπροσθεν ολοταχώς»... οπ!... θα πήγαινε αυτό πισωκώλου. Α - χα!... Τι μούτρα που θάκαναν όλοι τους, μηχανικοί και λοστρόμος: θα τρίβαν τα μάτια τους. Πού να πάρουν χαμπάρι, όχι αν δηλαδή ήθελαν να πάρει το βαπόρι τους μπρος, έπρεπε να φωνάζουν όλοι μαζί μ' ένα οτόμα:	Όπισθεν διάολε !... όπισθεν παναθεμά το γονιό σου !
Και δόστου νάχει: Πώς, ω τέμπορα! ω μόρες!... διαβεβαίωσε μιαν άλλην Κυριακή έναν εισπράκτορα... Έπειτα: ναι μεν... πλην εκτός... (ό,τι και νάταν τσαμπούναε) και κατάληγε πάντα με: το τοιούτον επίσης! Και:
Αχ!... (του) τι ωραίο ήταν το ρομάντζο που έγραφε. Δεν έλεγε ότι δηλαδή διασκεύαζε ένα διηγηματάκι — απ’ τα Ελληνικά — του Πιέρ Λούις (κάνοντας το Βαν Κόπσεκ: Χαλκίς, και το Παρίσι: Αθήνα) παρά καυχιόταν, τσαμπουνώντας μονάχος του, ότι είναι και γοητευτικός συγγραφέας! Κάποια Τζούλια ή Τζουλιέττα λέει πρωταγωνιστούσε σ’ αυτό. Η σπιτονοικοκυρά του — που της τόχε διαβάσει — το θάμαζε: Μεγαλείον όλο διαβεβαίωνε κάτι άλλες κρυφά του. Κι’ αυτές;
Ω αυτές μέναν άσχημες πεπεισμένες και πράες. Και πεντοβολούσαν γιαχνίσματα...
Και πολλά ψιθυρίζονταν. Και ότι μια Κυρία της πόλης μας — ακριβώς η Ζ+Ζ— η ίδια αυτή που τον είχε καλέσεα στο «απρέ - μιντί» γι’ αύριο, είχε πολύ εναντίον του. «...Τι κακό τούκαμα (είχ’ ακουστεί κάπου που έλεγε) και θέλει σώνει και καλά να μ’ εκθέσει; Τούγινα διαδίνει μοντέλλο του! Έχει — λέει — εμέ για Τζουλιέττα! Τι ιδέα! Χαθήκανε για ηρώισσές του οι κοινές;».
Οι κοινές!... άπόρησ’ αυτός και χρεμέτισε σαν αγριαλογάκι στη χλόη. Ήσαν πάλι ασελγής και γλυκός σα μια μάσκα, μύριζε πάλι αγριοσέληνο κι’ όμβρο. Κι’ όλο έλεγε πως έχει αγοράσει μια βάρκα. Και τότε ήταν κι’ αν ήταν. Άρχιζε τότε σφυριχτερές κάτι όπερες, στριγγλοκατσάρωνε κάτι λαρυγγισμούς φρίξον ήλιε. Καθώς τόκανε έμοιαζε τους μαντέμινους Σειληνούς που φουσκομαγουλάτοι, — φυσάν στα σουραύλια...
Τούτο λοιπόν ακριβώς το περίεργο ον, κάτι άλλοι άνθρωποι, ειδικώς δυο άτομα κοινά και μια άλλη, σχεδόν κάτι άνθρωποι μάλλον για φτύσιμο, τον γύρευαν. Χάλασαν οι γελοίοι αυτοί τον κόσμο να ρωτάνε. Σταμάταγαν όποιον φτάναν μέσ’ στους δρόμους, ανάφερναν τ’ όνομά του, το γένος του. Τόνιζαν ιδιαίτερα ότ’ είναι γεωπόνος! Οι σαχλαμπούχληδες! Τέλος τον ήβρανε. «...Ήσαν λέει ηθοποιοί, τρεις παρεγνωρισμένοι καλλιτέχνες». «Και: Ποία τύχη! Ποίος Δαίμων ! Δεν εννοούν καθόλου από δράμα». Εννοούσαν: Αυτά τα χωριά, αυτή την Εύβοια — τι ζώα! Πρέπει να μην υποκρίνεσαι σε δαύτους. Τραβάς εσύ το ξίφος απ’ τη θήκη του; Αρχίζουν αυτοί τις σαχλαμάρες... Πέφτεις σε φοβερά μονομαχία εσύ νεκρός; Αυτοί ξεραίνουνται στα γέλια. Δεν εννοούν καθόλου αυτοί γιατί δεν πέθανες, γιατί δεν σε — ο συνμονομαχητής σου — ξεκοιλιάζει!... Δεν σου συγχωρνάνε αυτοί τέτοιαν απάτη.
Και κάθησαν. Τάχας πως ήσαν δαύτοι κατιτίς, είπαν να του πρόσφερναν τσιγάρο. Ιδίως ο ένας από δαύτους έλεγε τη θεατρίνα τους «Κυρία». «Η Κυρία αποδώ...» έβρισκε τρόπο όλο νάλεγε. Μπρε μάτια μ’ σκέδιο γι’ αποδώ και για Κυρία ! Μήτε λόγος να γίνεται γι’ αυτά τα τσαχλοκούδουνα, γι’ αυτήν την άλλη που διακρίνονταν λέει (λέει αυτή) όλο σε ρόλους Μαρκησίας. Ακριβώς στην τραγωδία «Το Κριτήριον» — τρίπρακτο έργο ενού από δαύτους — έπαιζε λέει το ρόλο αυτή της «Πορτολές » « Ω Ντόνα Μία — Πορτολές » όλο της λέγασι κι’ όλο τα ξίφη σέρναν οι ιππότες...
Τέλος πάντων ξεκόλλησαν. Φαίνεται πως τους είχε συστήσει κι’ αυτουνών εχεμύθεια , πως επίσης τους τόνισε ότ’ είχε χάσει ένα έγγραφον!... «Ανακοινούμεν υμίν...» άρχιζε πάντα το έγγραφ’ αυτό... Δεν πάει να μην άρχιζε... δεν πάει και να μην τόχε χάσει και διόλου... Αυτός ήξερε πώς να συνδένει τ’ ασύνδετα, πώς με το ρετσινόλαδο ν’ ανακατώνει το φάντη. Ήταν μάτια μ’ ένας βασιλέας των λέξεων, ένας αρχισφουρλακιστής των πραγμάτων. Τώρα άρχισε να μας κοπανάει: «το σχήμα του βαθειού μισοφέγγαρου». Τόλεγε τόσο φιλάρεσκα που λες μάτια μ’ ήταν ο ίδιος το σχήμα κι’ ο ίδιος — μισό, — το χρυσό μας φεγγάρι. Και δεν πάει μια βδομάδα που έλαβε απ’ την Κα Ζαλούχου ένα γράμμα. Τον έγραφε « Αξιότιμον Κύριον »... « Αξιότιμον Κύριον»; Τουβλιά που μας ήρθε. Και τι σύμπτωση! Ακριβώς αυτό το χαρτί τούπεφτε πάντα στα πόδια μας. Παραλίγο να τόχανε κι’ αυτό σαν το άλλο (εκείνο του Σου Υπουργείου). Παραλίγο να τόβρισκε και να το διάβαζε ο κόσμος. Τώρα να πεις και τι έγραφε; Τίποτα. Ήταν ένα γράμμα εντελώς τυπικό μιας εριτίμου Κυρίας. «... Αξιότιμε Κύριε» τούγραφε και προχωρούσε στο θέμα. «Μετά τιμής» κι’ υπογράφονταν. Λοιπόν όλο τούπεφτε κι’ όλο δεν έγραφε τίποτα παρά ήταν ένα απλούστατο γράμμα. Έτσι ως που μια άλλη νύχτα μπουκάρισε στο χορό του ωδείου και πάει στο Διευθυντή της ορχήστρας... Αχ τα βιολιά... τα βιολιά σας! ...(του λέει) ...μου δίνετε να τα κουρντίσω μαέστρο;
— Μα είναι καλά κουρδισμένα...
— Για όλο τον κόσμο ασφαλώς. Μα για μένα... για σας... επιτρέπεται; Απ’ το δρόμο πήρε τ’ αφτί μου τα φάλτσα.
Αυτός, αυτός ο μυστήριος! Που κάτεχε μόνο αυτός το μυστικό της συνάθροισης, που απ’ το παραμικρό, απ’ το τίποτα, μόνο αυτός ήξερε πώς να μιλάνε για δαύτον. Ποιος ξέρει τι καπνό τάχα φούμερνε; τις οιδε ποιας καρυδιάς να ήταν τάχα καρύδι;
Αυτός, ένα επώνυμον άγνωστο, ένας τυχών εκειπέρα, γεωπόνος λέει — λέει αυτός — άρχισε να μας γίνεται τσάμικος!... Σώνει και καλά εδώ είμαστε. Σε χλωρό δε βρίσκαμε ησυχία κλαράκι. Κάθε τόσο και να: ορεβουάρ-χαιρετίσματα, κάθε τόσο και να τον παληοκούκο τ’ ως χάμω. Και — αχ τι στραβομάρα — χαιρέταε ως και τ’ αγάλματα των Δημόσιων κήπων: «Καλημέρα σας Κύριε... (και δεξιά): Μαμαζέλ...». Αφού προχτές στην «Παλίρροια» μια Κυρία — και ακριβώς η ευ ηγμένη Δ)νις Καμπά του γνωστού τακουνοβιομηχάνου της πόλεώς μας, καταδέχτηκε να του ανταποδώσει έν’ αντίο . Παίζουμε (της λέει αυτός) ένα τάβλι; Η σεμνοπρεπής μοναχοκόρη, ηρυθρίασε. «Ξαναπαίξαμε μαζί ποτέ τάβλι;». Α! φχαριστηθήκαμε.
Τώρα λέει τον περίμενε. Η ίδια αυτά η Ζ+Ζ, = η κ. Ζηνοβία Ζαλούχου, τον περίμενε. Καθώς χτες εκεί στην οδό Ερμού χαιρετήθηκαν, αυτή τον πλησίασε.
«...Αν θέλετε... τούπε κειχάμω παράξενα... αν θέλετε αύριο Τρίτη το βράδυ στο σπίτι μου... δίνω μικρό “απρέ - μιντί”... Παρακαλώ να βρεθήτε... θα μου κάμει... τιμή... ευχάριστηση... θα...».
Τάπε αυτά ασυλλόιστα, άτακτα, κι’ ήταν σαν μάλλον να της ξεφύγαν τα λόγια. Το δίχως άλλο μετάνοιωσε.
Κι’ αυτός, όλο και μια φράση παράξενη της τόνιζε κάθε τόσο κειχάμω: «Το σχήμα του βαθειού μισοφέγγαρου». Αμάν!
Πριν κι’ απ’ αυτό, της είχε μιλήσει αόριστα για κάτι λυγμούς που είχε αφήσει κάποτε ένα αλαργινό οργανέτο ή για μια ανάμνησή του που ακόμα λέει πήδαε στο ντίγκισμα μιας χορδής πούσπασ’ άξαφνα — ντινγκ! Ήταν — λέει — και το ρομάντζο τ’ υπέροχο. Βρίσκονταν όμως τώρα στο πιο ενδιαφέρον σημείο και δεν ήξερε, κι’ αυτός τι να κάμει.
Δηλαδή;
...Ούτως ειπείν τον, η ηρώισά του η Τζουλιέττα θα πέθαινε ! Καλά, όμως πώς; «η Ψεύτικη Εστήρ» ) του Μπαλζάκ, θα κατάπινε ένα μαύρο δηλητηριασμένο διαμάντι —ο Ονορέ έτσι τόθελε... Αυτουνού όμως η ηρώισα πώς; Δε θα δέχονταν ποτέ να χαραμίσει την πέτρα — ένα διαμάντι ακριβό. Θα προτιμούσε απλώς κάτι άλλο: λόγου χάρη μια χουφτίτσα καρφίτσες, ή (για πιο καλά) μια θηλειά. Τότε — λέει — με το λαιμό της μακρύ και τη γλώσσα στα όξω, θάμοιαζε σαν κάνα σπάνιο πουλί!
— Α!...
… Ήταν και τάλλο. Ότι δηλαδή η Εστήρ του Μπαλζάκ, πρέπει νάταν κάτι μεταξύ μπαγιαντέρας και κόφτρας που κυνήγαε δεκάρες, ενώ τούτη δω η «δική του» Τζουλιέτ — τι μιμόζ! — ήταν ρωμαντική σαν σελήνη.
— Πώς;
…Ακριβώς. Είχε περί έρωτα κάτι απίθανες γνώμες. Ζωγράφο τον ήθελε. (Εννοούσε τον έρωτα). Πρωτόπειρο, μαθητευόμενο, άσκεφτο, αυτός να σκεδίαζε. Να ζουγράφιζε ένα σπιτάκι με δέντρα. Να βούταε στις μπογιές όπως έφτανε και νάκανε παρδαλή τη ζωή μας!...
… Αχαχά ! έκαμ’ άξαφν’ αυτή σα να γέλασε. Περίεργο, έτρεμε! Και τ’ άπλωσε σ’ αποχαιρετισμό της το χέρι. Ο Μαριάμπας της τόσφιξε. Ήσαν τα δάχτυλά της κατάψυχρα!
... Μαργώνετε Κυρία; τη ρώτησε. Η φωνή του είχε αντηχήσει περίεργα και δεν της είχε αφίσει το χέρι — ξακολούθησε να το θλίβει στη φούχτα του.
Η Κυρία δε μίλησε — βιάζονταν. Πράγματι φαίνονταν τώρα ακριβώς να τον περιεργάζετ’ αόριστα, να επιθυμούσε ν’ αρπάξει έτσι γενικά τη μορφή του. «η Εστήρ του Μπαλζάκ (χαμογελώντας όλο της έλεγε) θα κατάπινε ένα μαύρο διαμάντι. Η δική του ηρώισα — η Τζουλιέτ — με τι τρόπο να πέθαινε»;
Και:.. Στο «απρέ — μιντί»; Ναι θα πήγαινε της είπε κατόπι απαλά.. Παρακαλούσε μονάχα ένα πράγμα... Παρακαλούσε να τον είχε υπό την προστασία της κει... Θα πει ίσως καμμιά χαζομάρα απίστευτη.. θα κάμει ίσως καμμιά γκάφα εκειχάμω, καμμιά χοντροκοπιά να μην τρώγεται... Ας σημείωνε δε, ότι έχει και βαρύ πάτημα αυτός..
Κι ευθύς κατόπιν παρακαλεστικά: Μου το υπόσχεστ’ αυτό; Μ’ αναλαμβάνετε;
Η Κυρία απόμεινε. Τον κύταε ερευνητικά μέσ’ στα μάτια. Ο άνθρωπος αυτός την συνέπαιρνε... Συλλογίζονταν: «Ώστε η Τζούλια θα πέθαινε; Αχ!...» κι’ επιθυμούσε πολύ νάχε φύγει. «“Άκω! “Άκω! (στοχάζονταν)... όχι τουλάχιστον όπως η Εστήρ του Μπαλζάκ — καταπίνοντας ένα μαύρο διαμάντι, αλλ’ αλλοιώς. Πώς λοιπόν;».
«Δεν σας τα υπόσχομαι!.» μπόρεσε και τούπε σιγά! Κι’ έφυγε. Έφυγε αλαφρή, ταραγμένη — χάθηκε γοργή στη γωνία.
Ο Μαριάμπας την κύταξε. Καθώς η σιλουέτα της χάνονταν σπασμωδική στη στροφή της, εννοούσε καλά τώρ’ αυτός πώς έπρεπε να πεθάνει η Τζουλιέτα. Να, θα κατάπινε δυο παστίλλιες ροζ σουμπλιμέ!. Ω ήταν βέβαιος — σουμπλιμέ θα κατάπινε!..
Κάπου εκειδά δυο άνθρωποι μίλαγαν. Έλεγε ο ένας στον άλλον καθώς κύταγαν το βορηά και οι δυο: «Λες να χαλάσει ο καιρός;». Κύταζε ο άλλος και σκέφτονταν. Για να σκεφτεί (και να τούλεγε) έξυνε την παλάμη του κ ι’ όλας : «θα χαλάσει. Είμαι βέβαιος ότι το δίχως άλλο θα το γυρίσει μπουνέντες».
Ο Μαριάμπας τους κύταξε. Τι καλά που ντιπ δεν τον έμελλε να είναι κι’ αυτός βέβαιος ότι θα χαλάσει ο καιρός και θα το γυρίσει μπουνέντες, παρά κάθονταν ξέγνοιαστος και μια χαρά δεν εγύριζε προς το βορηά για να βλέπει. Καλό όμως ήταν να την προειδοποιούσε κατάλληλα, να της το πει να το ξέρει: « Ω ήταν βέβαιος θα το γυρίσει ο μπουνέντες». Και βιάστηκε να ξαναβρεί τη Ζαλούχου. Τριγύριζε σαν λαγωνικό τα τετράγωνα. Άξαφνα βλέπει τους τρεις «παρεγνωρισμένους» εκείνους, νάρχουνται κατ’ ευθείαν απάνω του. Άρχισαν πάλι τα ίδια. «Ότι δηλαδή από το χωρί... το χωρίο ερχόντουσαν και στην πό... και στην πόλη για να μπουν...». Όσο για τη Μαρκησία τους — αυτή όλο αναστέναζε.. όλο και μονομαχούσαν κάτι ιππότες. Μάλιστα ότι σε μια στιγμή ο ένας απ’ αυτούς — ακριβώς ο Δον Παλλόρε Δε Ντουμπλάς — ικέτευε γονυκλινής την Ντόνα Μία. «... Ω Ντόνα Μία Πορτολές όλο της έλεγε, αν είσαι άγγελος σε ακολουθώ εις τον Παράδεισον, αν δε δαίμων εις τον Άδην!...».
Οι άνθρωποι τόσκασαν, μα αυτός τη δουλειά του. «Να το ξέρετε (τους γκάριξε πίσω τους) : θα το γυρίσει μπουνέντες».. Δεν — πια — τους ακολούθαε ο σκύλος τους, γιατί κι’ αυτός είχε λακίσει. Τόσο (ιδοντας τον Μαριαμπα αυτό —) σκιάχτηκε που τόβαλε όπου του φύγει, στην πιλάλα. Του κάκου δαύτοι τον μαύλιζαν φωνάζοντάς τον Δον Πένδρο (άκω Δον Πένδρο!) Ο σκύλος, πάει καταδιαόλου! Όμως κι αυτόν τι τον έγνοιαζε;
Άλλοι σαν και δαύτους θα βρίσκονταν να τους λιγώσει στη λίμα. Ότι «ανακοινούμεν υμίν...» ότι «των φρονίμων ολίγα..» ότι αδελφέ είναι «παροξύτονον το απετάθημεν με νι». Μυστήριο πώς τους εγνώριζε όλους αυτούς τους ξεσκούφωτους, πώς μπρε μάτια μ’, συνδέονταν με κάτι μισοπαράφρονες τύπους. Μ’ έναν άλλον πάλι — μεθύστακα γένηκε φιλί κλειδί με το πρώτο. Ήταν σαν τον Ναθαναήλ με το Φίλιππο, σαν νάχε κυλήσει ο τέντζερης κι’ είχε βρει το καπάκι. Τούχ επίσης τονίσει κι’ αυτού ότ’ είχε χάσει το έγγραφον εκείνο του «αυθημερόν Τμηματάρχη!». Ηταν αυτός ένας μαστρομουτζουρωτής απερίγραπτος κι’ έκανε το μεγάλο ζουγράφο. Πούθ’ είχε ξεπέσει κι’ αυτός ένα φεγγάρι στην πόλη μας; ποιο τραμπάκολο ξεμπάρκαρε και δαύτον εδάμας; Ολο κρασί ξερνοβόλαε. Κι’ όλο με κάτι πινέλα είχε να κάμει και σύνεργα κι’ όλο εκειδούλια τα ξέπλενε στο περιθαλάσσι όλην ώρα.	 Ύστερα πάγαινε σε κείνα τα φρίξον ήλιε, ταμπλά του. Σ’ ένα αποδαύτα, παρίστανε μια γυναίκα κι’ έν’ άντρα. Η γυναίκα, είχε κάτι βυζιά σαν ασκούς κι’ ο άντρας κάτι φούχτες σαν μπόμπες! Αυτή, έμοιαζε, σαν κολώνα Αρχαίου Ναού που γκρεμίστηκε, κι’ αυτός κύταε το ουρανό ερεθισμένος.
Πλησίαζ’ ο Μαριάμπας κειδά· μαζεύονταν κι άλλοι.
— Ωραίο... μα τι παναπεί;
Έστριβε αυτός μια στιγμή. Το κρασωμένο του χνώτο βρωμούσε — τι άνθος! Ύστερα με λίγες λέξεις γοργές και οχληρές σαν τις πινελιές του ταμπλώ του, τους έδωνε επιγραμματικά την εξήγηση.
— Αυτός... τους έλεγε δείχνοντάς τους τον άντρα... αυτός είναι άρρωστος., δηλαδή όξω φρενών στα μυαλά του! Τάχει με το θεό που δεν έκαμε την ομορφιά είδος χάπι: να την καταπίνεις και να μένεις πια ήσυχος! Δείχνει αυτή τη γυναίκα στον Κύριο. Η λύσσα του είναι ότι ποτές δεν τη χόρτασε!
— Πώς;
Τι ωραίο να πετάς αναμμένα δαυλιά στον πλησίον σου κι' έπειτα να μη σε μέλει καθόλου (κι αυτόν ντιπ δεν τον έμελε). Μάλιστα ούτε να κυτάς αν τον παίρνουνε (κι’ αυτός ντιπ δεν κύταε...) Ο άνθρωπος αυτός τους μεταλαμπάδιαζε φλόγες κι’ οι άλλοι αναφλέγονταν. Καθώς και το άνθος της κρασίλας τ’ ευώδιαζε, τούδινε ο Μαριάμπας ιδέες· ανάπτυσσε—χωρίς να του τις ζητάει—κάτι τις γνώμες του. Ότι δηλαδή ένας νότος να φύσαε... ότι δηλαδή ναν’ σπασμένοι οι δρόμοι... (Τώρα, το πώς, στο ταμπλώ αυτό το «να φύσαε» θα φαίνονταν, ούτε — κι’ αυτό! — δεν τον έγνοιαζε!.) Και μάλιστα ότι και πίλο κλόουν να φόραε κι’ επίμενε: κλόουν! Τώρα ποιος διάολος να τον φόραε; αυτόν δεν τον έγνοιαζε. Αυτός επίμενε: κλόουν!.
Αργότερα μαθεύτηκε πως ο προστυχομπογιατζής αυτός αυτοκτόνησε... «Είχε πάρει... — είπε πριν να κόψει μ’ ένα λαμάκι τις φλέβες του — είχε πάρει η ζωή του το σχήμα του βαθειού μισοφέγγαρου ...».
«Το σχήμα — αυτό — του βαθειού μισοφέγγαρου...» οπ! τάδραξε ο Μαριάμπας δικό του. Το διακήρυχνε και υπερηφανεύονταν μόνος του, λες ήταν κι’ όλας (τόπαμε) αυτός το φεγγάρι· μάλιστα κι’ ο αυγερινός με την πούλια μας! Όλο και αυτή τη φράση κοπάναε, και τ’ άλλο το έγγραφον του Σεβαστού Υπουργείου: «Ανακοινούμεν υμίν» έλεγε όλο πως άρχιζε αυτό το χαρτί πούχε χάσει. Α — μα ήταν πολύ παινεσάρης: (αφού απ’ το τηλέφωνο ρώταε μην τους μυρίζει το πούρο του· κι’ άλλη μια φορά μέσ’ στη θάλασσα τον είδαν να κολυμπάει με τα γάντια!) Και πάντα τα ίδια της σχωρεμένης κοπάναε του μπέκρα αυτουνού του ζωγράφου. Τον φόρτωνε για τα ταμπλά του ορμήνιες. Για έν’ από δαύτα ιδιαίτερα είχε πολλές επιφύλαξες: Ότι ναι μεν... πλην εκτός... και κατάληγε πάντα με:	το τοιούτον επίσης. Και:
Ούτως ειπείν Διευθυντής — Ιωάννης τ’ απόλεγε, αραδιάζοντάς του όλο σκέδια.
Τάπαιρνε (τούλεγε) από πραγματικά γεγονότα, από περιστατικά που του σύμβηκαν. Θάλεγε μόνο κι’ αυτός ας εμπνέονταν: λόγου χάρη να ζωγράφιζε δυο γυναίκες μπρε μάτια τ’. Η μια νάταν αυτή που τον λάτρευε, κι’ η άλλη αυτή που τη λατρεύει. Του ήσαν κι’ οι δύο τους άγνωστες!
 — Άγνωστες;!
...Ναι, δεν τις ήξερε, μήτε και ποτές του τις είδε. Την μια — αυτή που τον λάτρευε — την αγάπησε απ’ τα κομψά της τακούνια.
— Α!...
...Καθ’ αυτό μήτε και τα τακούνια της είδε. Είδε μόνο στην αμμουδιά τα λακάκια τους, τ’ αχνάρια π’ άφησε το πέρασμά της στην άμμο. Καθώς έν’ απόγιομα πήγαινε γιαλό γιαλό περπατώντας, είδε τ’ αποτυπώματα των γοβακιών της στην άμμο. Ήσαν τόσο κομψά, τόσο πρόσχαρα που μόνο απ’ αυτό την αγάπησε. Μια γυναίκα που — άγνωστη — να μπορεί να την έπλαθε, με το νου όπως τ’ άρεζε. Την φαντάζονταν σαν μια Κυρία σιωπηλή με προσωπίδα μετάξινη να του χαϊδεύει τα μούτρα αυτουνού στα γόνατά της. Και δαύτος να κλαίει. Να κλαίει χωρίς να ξέρει το γιατί, να οδύρεται για κάτι ασύλληπτ’ απ’ το νου του! Να είναι έτσι μια νύχτα τυφλή κι’ ένας άνεμος να ξεμαλλιάζει τα δέντρα. Να είναι αυτός... Η Κυρία.. η νύχτα!
— Και η άλλη;
... Ω αυτή — να τον λάτρευε. Ας άκουγε το λοιπόν κι’ ας εμπνέονταν νάναι νύχτα. Να φαίνεται η Χαλκίδα κοιμάμενη με τη Σιωπή μπρος στην πόρτα. Σ’ ένα σοκάκι να παριστάνετ’ αυτός. «Σε λατρεύω... (ν’ ακούσει άξαφνα) Μαριάμπα τ’ ακούς; Σε λατρεύω!». Ας παριστάνονταν αυτή η φωνή η αόρατη σαν καν’ άξαφνο πληγωμένο πουλάκι...
Ας φαίνονταν κι’ αυτός να περίμενε εκεί ώρες, του κάκου. Τίποτα να μην παρουσιάζεται, τίποτα — μήτε φωνή μήτε άχνα. Μονάχα το σκούξιμο κάποιας βρύσης μαντέμινης ν’ ακούονταν αλαργινά σαν στο χάος. Μέσ’ στη σιγαλιά, στο σκοτάδι, μόνο αυτά να διηγιότανε το παραμύθι του κόσμου. Τότες αυτός να γονάτιζε. Καθώς η αργυρή γραμμή των χαράματων θάσπαζε γλυκά τον κύκλο της νύχτας, αυτός — ευτυχισμένος με δίχως ευτυχία εκεί, με δίχως ερωμένη ερωτευμένος — αγάπαμε (να της ψιθύριζε).. αγάπαμε !...
— Μα αυτά μόνο στον κινηματογράφο συμβαίνουν. Οι ήχοι, ο χρόνος, η κίνηση, ποτέ, σε κανένα ταμπλώ δε χωράει.
... Μπα! Τι μας έλεγε; Πριτς!. Ας βούταε λοιπόν στο ζουμί. Σιγά να μη γλύστραε. Αυτός είχε δίπλωμα «Ζωγραφικής Ακαδημίας» μπρε μάτια τ’... Αυτός... Και ήταν ευγενικά λεπτεπίλεπτος ώστε τράβαε κατά σειρά τρία γάντια. Φόραε τα δυο, και το τρίτο το κράταε στο χέρι: «περικαλώ;».
Ας μην κρυβόμαστε όμως πίσ’ απ’ το δάχτυλο. Ναι μεν είχε πει κείνο το «Νο καπίτ!» το εξαίσιο, όμως το άλλο το Σεβαστόν Υπουργείον, τούχε μπει στο ρουθούνι. Κάθε τόσο και να «μετά λύπης μας βλέπομεν» κάθε τόσο και να την «προσοχήν εφιστώμε ν». Ότι δηλαδή να μην υπογράφεται «ταπεινότατος δούλος σας» παρά απλώς «ευπειθέστατο ς». Ότι δηλαδή να μην «ευχαριστεί τον εκδώσαντα ταύτην» όταν αναφέρει την λήψιν καμμιανής εγκυκλίου· μάλιστα ότι και ποτέ στα δημόσια έγγραφα δεν μπορεί να μπαίνει:	«την δεξιάν σας ασπάζομαι». Οι υπάλληλοι δεν αλληλογραφούν — αναφέρονται. Πού ακούστηκε. «...Υγείαν εύχομαι και αν ερωτάτε και δι’ εμέ, είμαι καλά και σας χαιρετώ»; Εις το εξής να περιορίζεται εις μόνον το: «Λαμβάνω την τιμήν κ.λπ...». «Ενετέλλετο συνεπώς την συμμόρφωσιν κ.λπ.... καθόσον η υπηρεσία δεν είναι δυνατόν να διδάσκη και τον τρόπον τού προς αυτήν αναφέρεσθαι, τρόπον τον οποίον οίκοθεν δέον να κατέχη ο υπάλληλος».
Τέλος, δεν πάει μια βδομάδα πούλαβε μια άλλη πάλι διαταγή κι’ ένα γράμμα.
Η πρώτη (η διαταγή) τούρθε σα μπαστουνιά κατακέφαλα κι’ έγραφε τούτα τα ωραία:
ΥΠΟΥΡΓΕΙΟΝ ΓΕΩΡΓΙΑΣ 
Διεύθυνσις 3
 Εν Αθήναις τη 13 Φεβρουάριου 1935 
Προς 
Τον Γεωπόνον κ. Ιωάννην Μαριάμπαν 
Διευθυντήν Αγροκηπίου Χαλκίδος
 Χαλκίδα 
Διά της υπ’ αριΘ. Κ. 10539 π.έ. διαταγής μας παρηγγείλαμεν υμίν όπως την τυχόν μελέτην σας περί Φυτό νευρικής Κυκλοθυμίας κ.λπ. υποβάλητε ημίν προ της δημοσιεύσεώς της προς έγκρισιν.
Επειδή όχι μόνον δεν συνεμορφώθητε με την διαταγήν μας αυτήν αλλά και εις ογκώδες (όπερ εκυκλοφόρησε) βιβλίον σας υπό τον απίθανον τίτλον «Η Μάχη της Ζάμας» ή «Εισαγωγή στη Συναισθηματική Φυτολογία» εις μίαν εξωφρενικήν συζυγίαν της στρατιωτικής τέχνης με την Φυτολογικήν επιστήμην, ανεπτύξατε θεωρίας καταπληκτικάς περί της φυσιολογίας και βιολογίας των φυτών και της σχέσεως (δήθεν) αυτών με την εν Ζάμα της Αφρικανικής Νουμιδίας ήτταν του Αννίβα, θεωρίας αίτινες ου μόνον έθεσαν υπό δοκιμασίαν την κοινήν εμπιστοσύνην επί την διανοητικήν υμών ισορροπίαν, αλλά και αίτινες αν ήθελον έχωσι και κόκκον επιστημονικής αληθείας, ήθελον ανατρέψη εκ βάθρων την επιστημονικήν φυτολογίαν και τας συναφείς προς αυτήν επιστήμας, διά ταύτα καλούμεν υμάς εις απολογίαν προς απόλυσιν εκ της υπηρεσίας, υποβλητέαν ημίν εγγράφως εντός δέκα ημερών από σήμερον.
Αυθημερόν	
Ο Τμηματάρχης 
Εντολή Υπουργού
Ο Μαριάμπας απόρησε: «Όπως την τυχόν μελέτην σας υποβάλητε ημίν προ της δημοσιεύσεώς της προς έγκρισιν !»... τσαμπούνησε σα μεθυσμένος κειχάμω. 
Μα αυτός δε θυμόταν νάλεγε η διαταγή τέτοιο πράγμα. Έλεγε μόνο να ολοκληρώσει τη σκέψη του. Χαμογέλασε — Χα! Αχ ο Υπουργός ο καϋμένος... την έπαθε! Μα ήταν στ’ αλήθεια για κλάματα αυτός ο αυθημερόν Τμηματάρχης. Αμ βέβαια τι περίμενες απόναν αυθημερόν τμηματάρχη! Κι’ άνοιξε ένα χαρτοφύλακα μπρος του. Βρήκε την Κ. 10539) και τη διάβασε. Τη διάβασε φωναχτά λέξη λέξη.
 ΥΠΟΥΡΓΕΙΟΝ ΓΕΩΡΓΙΑΣ 
Διεύθυνσις Γ 
Αριθ. Κ. 10539
 Εν Αθήναις τη 17 Μαρτίου 1933 
Προς
 Τον Γεωπόνον κ. Ιωάννην Μαριάμπαν 
Διευθυντήν Γεωργικού Γραφείου Κοζάνης 
Κοζάνην 
Εις το περιοδικόν «Επιστημολόγος» τεύχος 32ον της 6 Ιουλίου π.έ. εδημοσιεύθη άρθρον υπό τον τίτλον «Φυτονευρική Κυκλοθυμία» φέρον την υπογραφήν σας, εν ω μεταξύ άλλων υποστηρίζεται και παράδοξός τις θεωρία περί «Τηλετροπισμού των Φυτών» και ιδίως της τάξεως των αραχνωδών, κατά την οποίαν ταύτα εκτός των γνωστών εις την επιστήμην ιδιοτήτων, αναρριχητικής κλπ. έχουσι και τινάς άλλας και δη την ιδιότητα την «τηλεφυϊκήν» ως την λέγετε, του να τείνωσι ταύτα να μεταφυτευθώσι αλλαχού δι' αυθορμήτου τινός μεταπηδήσεως (ην αποκαλείτε:	επικόρυφον πηδητικήν ικανότητα) επί τω τέλει της απομακρύνσεώς των εξ εδαφών εχθρικών εις την ύπαρξίν των, εις εδάφη ασφαλή όσον οίον τε.
Επειδή θεωρίαι οίαι αι ως άνω, δημοσία αναπτυσσόμεναι υπό επιστήμονος δαπάναις του Κράτους εις αλλοδαπήν σπουδάσαντος και διατελούντος εις την υπηρεσίαν αυτού, τυγχάνουσι και πρωτοφανείς και απίθανοι, εντελλόμεθα υμίν όπως τάχιστα ή προβήτε εις ευρείαν διάψευσιν του άρθρου τούτου εφ’ όσον τυχόν δεν εγράφη υφ’ υμών ή δι’ εμπεριστατωμένου ετέρου, αναπτύξητε καθ’ όλην την δυνατήν έκτασιν και μετά πάσης σαφηνείας τας περί «Φυτονευρικής Κυκλοθυμίας» και «Τηλετροπισμού των Φυτών» θεωρίας σας, ιδίως δε την δυνατότητα και τον τρόπον μηχανικής ενεργείας χάρις εις την οποίαν τα φυτά σας δύνανται και να διαισθάνωνται τους επαπειλούντας αυτά εξωτερικούς κινδύνους (γειτνίασις στρατευμάτων, επιδρομαί υλοτόμων, πυρκαϊαί κλπ.) και αυτομάτως να μετακινώνται προς άλλας περιοχάς και εδάφη περισσότερον ασφαλείς εις αυτά.
Δεν παραλείπομεν να σας γνωρίσωμεν ότι την περί τούτων τυχόν μελέτην σας προ της δημοσιεύσεώς της θέλετε υποβάλη ημίν προς έγκρισιν και ότι εκ της επιτυχίας ή όχι αυτής θέλει εξαρτηθή περαιτέρω η εν τη υπηρεσία του Κράτους παραμονή σας.
Αυθημερόν 
Ο Τμηματάρχης 
Ο Υπουργός 
Και το γράμμα, ήταν αυτό που τον έγραφε αντίς: Κύριον — Κήρηον, και που (άλλος αυτός πιο καλός) την είχε πανωγράψει στο φάκελλο:	Δεσπηνήδα! Ήταν αυτή μια υπερέτρια και τούγραφε ότι αγαπάει τις βιολέττες. Τις βιολέττες! Λοιπόν; Ακριβώς, Βιολέττα ήταν κι’ αυτηνής ένα 2ο όνομα.
«Όμως παρακαλούσε μη βιάζονταν... μη μια στιγμή... Εννοούσε το άνθος».
Το άνθος! Χαμογέλασ’ ο Μαριάμπας γλυκά. Έγινε σαν πανσέληνο η φάτσα του — χα! Ήταν σα νάλεγε:... Μα κι’ εγώ... και κορδώθηκε. Περηφανεύτηκε ευθύς που ενόησε το υπονοούμενο αυτό το σπουδαίο. Τέτοιος καμώζος. Αφού μια μέρα τσαμπούναε πως αναπνέει και πολύ ισχυρά! Και πως έχει κάτι τρίχες τόσο άγριες που να είναι σαν πρόκες: «Ο Μπαρμπέρης μου (έβρισκε πάντα τρόπο να λέει) την έχει κάμει από κούπες. Έχει καταστρέψει στα γένεια μου τα πιο γερά του ξυράφια!...».
«Αν είχε την καλωσύνη λοιπόν... την ευγένεια... (ξακολουθούσε το γράμμα).. να της έστελνε σπόρους. Αυτός ένας άνθρωπος τόσο ευγενής τόσο πρόθυμος — αν και δεν είχε την τιμή να τον ξέρει... τέλος ευχαριστούσε “εκ των προτέρων” της, κι’ έμενε με έξοχη εκτιμηση. Δ)νίς Αριάδνη ή Βιολέττα, Σμιρλή, υπερέτρια της οικογένειας Κελαδή».
Και παρακάτω εκεί υστερόγραφα: «Στη μάχη της Ζάμας σας (σελίς 123) γράφετε ότι κάποιος Πολύβιος σας έδωσε με μια φρασούλα να πιάσετε της Αριάδνης το μύτο. Καταλαβαίνετε πόσο με κολακεύει αυτό. Επίσης έχω ακούσει πολλά και για κάποιας άλλης Κλεοπάτρας τη μύτη· τάχε αυτή ψήσει λέει με κάποιον Αντώνιο;» Και: «Έχω μια φιληνάδα, πολύ ερωτουλού και τη λένε κι’ αυτή Κλεοπάτρα. Λέτε να τάχει η άτιμη ψήσει με τον αξάδερφό μου τον Αντώνη, τον καρεκλά, στην Ερέτρια;  Αααάχ! θα την σκίσω την τσούλα!».
Ο Μαριάμπας απόρησε, μάλλον ζαλίστη εκεί χάμω. Ύστερα, ανήσυχος τράβηξε ένα βιβλίο απ’ το ράφι. Επιγράφονταν αυτό: «η Μάχη της Ζάμας ή Εισαγωγή στη συναισθηματική Φυτολογία». Τ’ άνοιξε στην υποδειγμένη σελίδα και διάβασε:
« Ώστε τα φυτά σαν ζωντανοί οργανισμοί στέκονται στην ιεραρχία των όντων, στην πρώτη, στην ευγενέστερη σκάλα. Στο κεφάλαιο περί “Φυτενστίκτου” τ’ απόδειξα. Είναι αυτά οι ευπαθέστεροι δέχτες και πομποί μιας ζωής απειρόκαλλης. Υπάρχουν φυτά που ανταλλάσσουν σκέψεις άφθαστης τελειότητας κι’ άλλα που δέχονται τη Νιρβάνα της ζωής τους σαν φιλί καταμέτωπο. Η Μάχη της Ζάμας τ’ απόδειξε. Αλλά κι’ από την άποψη την άλλη παιρνόμενα, ας πούμε της θέσης των της βιολογικής στον πλανήτη μας — είτε στις καθ’ αυτό λειτουργικές εκδηλώσεις τους είτε στις καθαυτό ανατομικές — επεξεργάζονται αυτά τις λεπτότερες υφές μέσ’ στα πράγματα, ιριδίζουν τις ανώτερες εκφάνσεις της ύλης. Τι λόγου χάρη θα δύνονταν να συναγωνιστεί σε αβρότητα, μιας παπαρούνας το άνθος; ή τ’ είναι η καταγωγή μιας πριγκήπισσας μπρος στη δική της ευγένεια; Η μυσταγωγία της αφομοίωσης του φωτός και του άνθρακα — καθ’ αυτό μαγγανεία φυσικοχημικών φαινομένων — είναι σ’ αυτά τα εξαίσια τέρατα, εργασία απείρου λεπτότητας, τέτοιας που η πέψη (λόγου χάρη στον άνθρωπο) να καταντάει μπροστά της αληθινό χοντροκόπημα...».
Μα τι σχέση έχει μουρμούρισε, τι σχέση έχει η Κλεοπάτρα δω μέσα; Ευθύς όμως ενόησε. Αντίς στην 123 σελίδα, είχε ανοίξει στην 132 αυτός. Είχε πάρει το 23 ανάποδα. Πάει στην 123 λοιπόν. Αρχίζει να διαβάζει ξανά:
ΚΕΦΑΛΑΙΟ Γ'.
Τηλεφυϊσμός - Τελεσίφυτα, Περί επικόρυφης πηδητικής ικανότητας.
Τέτοιο λάθος! φώναξ’ ο Αννίβας κατάπληχτος... χάνομαι! Και με μάτι έξαλλο κύταξε την καταπληκτική λεγεώνα. Στέκονταν αυτή εκεί ζερβά του ακίνητη, σφιγγώδικη μέσ’ στην απομόνωσή της, μοιραία! Τι λοιπόν; Ήταν τρελλός ο Σκηπίωνας ή είχε απέναντί του ένα βλάκα;
Έστριψε αμήχανος κι’ έρριξε γοργή ματιά προς το δάσος. Παράξενη ήταν τώρα η τοπογραφία της έκτασης. Το προκάλυμμα αυτό των ντελικάτων αρθρόκνημων, διαγράφονταν τριγωνικό προς το βάθος... είχε το σχήμα του στροβίλου. Χτες τόχε υπολογίσει σε απόσταση έως χίλιων το περσότερο μέτρων. Τώρα άπεχε κάπου δέκα χιλιάδες. Νόμιζες πως το δάσος περπάτησε κι’ έφυγε! Περίεργο ήταν — περίεργο!... Έπειτα - έπειτα η απίστευτη για στρατηγό γκάφα του Πόπλιου, μετατρέπονταν κατά ειρωνική συγκυρία — σε πανωλεθρία δική του. Αντί να καταστρέψει τον Σκηπίωνα, κατέστρεφε αυτόν — έναν Αννίβα!. Οι Ρωμαίοι δεν έκαμαν τον ελιγμό πλευροκόπησης —είχαν αφήσει το δάσος! Η παρουσία της σιγηλής αυτής «σφίγγας  λεγεώνας» το φώναζε. Κι’ όμως αυτός είχε τόση για το Σκηπίωνα εκτίμηση. Κορνήλιε παραλήρησε καταπληγμένος, Κορνήλιε... καταστρέφομαι από μια γκάφα δική σου!...
Τι είχε συμβεί; Είν’ απίστευτο. «Το στίφος των εχθρών...».
... Μα τι σχέση απόρησε πάλι ο Μαριάμπας, τι σχέση! Ξανακύταξε να βεβαιωθεί τη σελίδα κι’ ήταν αυτή η 124 — ώστε είχε γυρίσει δυο φύλλα. Φτου διάολε φώναξε κι’ έφτυσε. Γύρισε λοιπόν τη σελίδα. Ανακάθησε νωχελά στην καρέκλα του κι’ άρχισε φωναχτά για ν’ ακούει:
«Θάμενε ίσως για πάντ’ ανεξακρίβωτο το στρατιωτικό λάθος του Πόπλιου που μολαταύτα αυτό στάθηκε για τον Αννίβα η νίλα αν μια φρασούλα εκειχάμω του ιστορικού Ελληνο - Ρωμαίου Πολύβιου, δεν μούδινε να πιάσω καλά της Αριάδνης το μύτο». Το μύ ήταν γραμμένο με ύψιλον!... — έβηξε.
Χτες τ’ απόγιομα πάλι, ένα υποκείμενο ελαφρώς — πώς ,— γελοίο, ένας άνθρωπος πολύ κοντός και χλωμός, ακριβώς ένας κάποιος κύριος Δημοσάρας λέει Δασάρχης, (λέει αυτός) τον πλησίασε... Τούλεπιε το ζερβί του το μάτι. Βαθειά εκεί η θάλασσα άφριζε — άφηνε κάτι βουές μέσ’ στα χάη. Ο άλλος του μίλησε. Τούπε κάτι λόγια ακατάληπτα κάτι άρητα θέματα  σχεδόν τον έκαμε τώρα να μην εννοεί καταντίπ!
Τούπε δηλαδή πως δεν κάμνει καλά — μα το θεό πως δεν κάμνει — να στραβοκυτάει την Κυρία του.
... Την Κυρία σας γω!
— Την Κυρία του, μάλιστα. Την φλερτάρει αναιδέστατα, την παρακολουθεί καταπόδι. Της έχει γίνει έμβλημά της κι οικόσημο, κατατεθέν της το σήμα. Προχτές ακόμη στο σινεμά, στο σκοτάδι, την έψαξ’ αλύπητα. Της έκαμε κει μια έρευνα εξαντλητική, ατελείωτη, σαν νάταν η πιο κοινή διαρρήχτισα ή σαν νάχε κλέψει κατιτί πολύ το μικροσκοπικό που — αυτός — εννοούσε να τώβρει!.
... Μικροσκοπικό! που «να τώβρει»! Αχ τι έλεγε!.
— Μάλιστα. Σ’ αυτό το σπίτι τους μέσα (στην είσοδο) της έκανε τακτικά ασκήσεις συμπλεκτικής — του κορμού και των άκρων — ρυθμού αρχαΐζοντα, καλλιτέχνιζε μαζί της κάτι παραστάσεις και σκηνές πλαστικής ευκαμψίας, όμοιες με κείνες που βλέπει κανείς μόνο στις διακοσμητικές τοιχογραφίες της Κνωσσού ή στην Αγγειογραφική των Ελλήνων.
...Της Κνωσσού! των Ελλήνων!..
— Μάλιστα. Στους δρόμους, στο σουλάτσο, στα θέατρα — όπου τέλος πάντων την τύχαινε — δημιουργούσε ξωπίσω της έναν συνωστισμό ανυπόφορο, χωρίς καν να υπάρχει «τοιούτος». Στη θέση του (κύριε) αυτός δε θα χλώμιαζε παρά θα ομολογούσε σαν άντρας.
Φάνηκε ο Μαριάμπας ανήσυχος: 
«Αλήθεια χλώμιασα!» ρώτησε... «πολύ; Πώς με βλέπετε;» Κρύωνε...
— Ομολογώ... είμαι ένοχος!., πρόστεσε.
— Α!
Πικρό στιλέτο το βλέμμα του μπήχτηκε μάλλον βαθειά στο μυαλό του. Ο Μαριάμπας ταράχτηκε. Εκείνο το μάτι τον έσφαζε. Ναι μεν η βουή του πέλαγου δεν τόφτανε, μ’ αυτόνε τον τρομάζει ένα μάτι...
— Κι’ αυτή; είπ’ ο άνθρωπος.
— Ω αυτή... με λατρεύει;
...Σε λατρεύει; Ω τράγε!... Και βιάστηκε. Καθώς δυστυχής απομακρύνονταν νόμιζες πως θα πήγαινε αιώνια, πως με τη Σιγά (πούναι μια Κυρία λεπτή και τη λεν Σιωπία!) θα τράβαγε αγκαζέ προς τα δάση... Δασάρχης δεν ήταν; Ο Μαριάμπας σαλτάρισε.
... Άκουσε να σου πω (του φωνάζει κατόπι του)... να το ξέρεις; «Οι Κύκλωπες είχαν δυο μάτια...». Κι’ έφυγε.
Τράαγος! Τι οικόσημο! Μπέεε !... βέλαζε νοερά και σχεδίαζε πώς θα τους πήγαινε τέσσερα! Δε φτάνει που φοβόνταν το χέρι του και απόφευγαν τις «χειραψίες» μαζί του («ωχ!. — τούπε κάποιος προψές — : Χριστιανέ με ξεχέριασες!») μα θα τούτρεμαν και τα βελάσματα τώρα!· Μπέεε !. και θυμήθηκε ότι είχε πληρώσει και τετραπλάσια ασφάλιστρα.
Ώστε τον λάτρευε! Ποια; Ώστε θα γονάτιζε πάλι καταμεσίς σ’ ένα δρόμο; Ώστε πάλι θα είναι νύχτα λοιπόν; Μα αυτός δε θυμόταν ποτές του μια Κυρία που να της έκανε φλερτ. Στην αλήθεια μήτ’ ήξερε, αν, τούτος δω ο Δημοσάρας, ήταν καν παντρεμένος. Και τον λάτρευε; Χα!. Αυτόν καμμιά δεν τον λάτρεψε... δεν τον αγάπησε στον αιώνα καμμιά — ήταν βέβαιος... Μόνο είδε σε μιαν αυλή μια συγκέντρωση και ρώτησε έναν παπά τι συμβαίνει. Τ’ απάντησε ο ιερέας: Βαφτίσια. Ότι η Αγγέλα, αυτή η κοπέλλα που έβλεπε, αυτή με τις μπλε ριγίτσες στη φούστα, βάφτισε, ένα φτωχό προσφυγάκι.
... Μπα!... κι’ ο Μαριάμπας δεν είχε αντίρρηση γι’ αυτήν την κοπέλλα που έβλεπε, για κείνες τις άλλες τις μπλε ριγίτσες στη φούστα· (βλέπει κανείς ό,τι φαίνεται). Μόνο είπε: Και τ’ άνομα αυτού ;
— Ιωάννης. Και (του κάνει ο παπάς) τώρα δεν είστε κουτσός;
Πλάι τους ένας άνθρωπος ζύγωσε, είπε εκειχάμω ένα: χαίρετε. Τ’ απάντησε ο Μαριάμπας: λυπάστε.
Είχαν κι’ οι δυο τους απόνα τσιροτάκι στο μέτωπο, έκλειναν ο καθένας στον άλλο το μάτι... «... Είναι φοβερό... είναι φοβερό...» ακούστηκε ο νεοφερμένος μακραίνοντας. Ήταν αυτός ο γιατρός Εξαδάκτυλος.
Άφησε τον παπά και προχώρησε. Σκέφτονταν ότ’ είχε τ’ όντι κουτσάνει. Εκεί κατά μήκος του μώλου, μπρος σ' βαπόρι — το «Σαούθαμπτον — σβάρναε επί δυο μέρες το πόδι του. Μια Κυρία εκεί στο κατάστρωμα έκανε ακριβώς το παρόμοιο! Κούτσαινε (Αχ!) Μα γιατί; Κοροϊδεύονταν; «Ω Κυρά... (της άρχισε νοερά μια προσφώνηση) άσκημε περαστικέ άγγελέ μου... Οι μηχανικοί με τα λαδικά θα δουλεύουνε ...θ’ αχνίζουνε του βαποριού τους οι σκάρες...».
Στρίβοντας ένα δρόμο εκειδά, είδε από μακρυά τους... «καλλιτέχνες».
Σκεφθείτε (άνδρα αυτόν λιγομίλητο) να τούλυναν τον αφαλό στο πες — πέσε!
Μήτ’ άστρα δεν είχε τόσα ο ουρανός όσες τα δράματά τους αυτουνών, αυτοκτονίες. Ιδιαίτερη σημασία θα επίμεναν ότι είχαν τα φινάλε κι’ οι αρχές τους: Άρχιζαν (αίφνης) με τη φράση «Ω ουρανοί!...» και τέλειωναν με τον Κόμητα Πρι να τσαμπουνάει: «Και εκείνη... εις την αγχόνην!..». Ότι δηλαδή εις την αγχόνην διάταζε αυτός να οδηγηθεί «η άπιστος παρθένος!.». Τους τράγους! Που άλλο δεν κάναν οι ιππότες τους παρά όλο να μονομαχούν με κάτι ξίφη. Που ήταν — λέει — και κάποιος Κόμης Πριολά... «όστις εδέχθη μ’ ένα σκίρτημα την ύβριν!». Έφερ’ ευθύς στην οπίσθια τσέπη — λέει — το χέρι του για να τραβήξει το ρεβόρβερ!
— Περιττόν... (του κάνει τότε ο Τιμ - Μοτόμ) σας αφαιρέθηκε χωρίς να το εννοήστε!
— Χίλιοι δαίμονες... ανέκραξεν αυτός φέρων την δεξιάν στο μέτωπό του.
— Και πάλι περιττόν (τους ξαναλέει ο Τιμ - Μοτόμ) σας έχει αφαιρεθεί και το κεφάλι!...
Και το κεφάλι! Που διάολος να τους έπαιρνε, πώς μίλαε αυτός ο Πριολά χωρίς κεφάλι; Περίεργο πράγμα γιατί τρόμαξε μόλις —προ μια βδομάδα— τους πρωτόειδε. Σηκώθηκε ολόρθος κι’ έσφιξε κατά σειρά ολονών το χέρι.
— Ωχ!
— Ωχ!
— Ωχ!... το χέρι μου... κάμανε κι’ οι τρεις.
«... Ναι έχω χέρι βαρύ» εξηγάει και: παρακάλαε ποιον θέλαν;
— Ήρθαμε (είχε πει ο πρώτος) να σας δούμε... Και (Άχτους) αυτά τα χωριά, αυτή η Εύβοια — τι ζώα!., δεν εννοούν καθόλου από δράμα. Αίφνης στην τραγωδία «Το Κριτήριον» υπάρχει μια σκηνή που είναι θαύμα: Να — :
Ο ίδιος η Αυτού Εκλαμπρότης ο Δον του Ζορντ Ντον Μαντρεμπήλια, αναγινώσκει (ως αίρεται η αυλαία). Αίφνης αναπηδά εις την θέσιν του : «Από πότε (βρυχάται) οι ιππόται μου, μου απευθύνουν συστάσεις;».
«...Από τότε... (ακούει μίαν φωνήν κι’ εμφανίζεται ο ιππότης Βιβιάν Γαλβατρόν...) από τότε που ο Αρχηγός μας και Κύριος, επιβουλεύεται την συζυγικήν των τιμήν...».
Τι έργον! τι έργον!.. μα πού θεαταί να σε νοιώσουν. Καθ’ ην στιγμήν συ έξω φρένων αναφωνείς: «Εις μοναστήριον!» κι’ η μοιχαλίς απάγεται δεσμία, σούρχεται ευθύς μια γάτα ψόφια κατακέφαλα!...
Ρε τους σαχλαμπούχληδες!... σκέφτηκε. Ρε τους παληομάπες... τους κλάνες!. «Δεν φταίτε σεις ρε... (τους τσαμπούνησε) φταίω γω που σας φώτισα ότι θα το γυρίσει μπουνέντες!»...
Την ορισμένη Τρίτη τη νύχτα ο Μαριάμπας ξεπόρτισε απ' το σπίτι τ’ επίσημος. Φαίνονταν καλά επιμελημένος στο ντύσιμο. Ήταν ευχαριστημένος κι’ ανάστατος. Ο βορηάς του αέριζ’ ευχάριστα τα πυρωμένα του χείλη και τα μάτια του έλαμπαν. Συλλογίζονταν κάτι πράγματα ακατάληπτα, αλλόκοτα — μήτε ήξερε τι. Σήμερα ακριβώς σ’ όλες τις ντόπιες εφημερίδες δημοσιεύτηκε η παρακάτω ταυτόσημη δήλωση: Μεταξύ των οδών Ερμού και Τομπάζη απωλέσθη χθες τσάντα γυναικεία λινή, χρώματος μωβ, περιέχουσα μικρά και άνευ αξίας αντικείμενα — ένα μαντηλάκι δαντέλινο, ένα κραγιόν, δυο κλειδάκια. Ο ευρών παρακαλείται όπως τα παραδώση ευγενώς εις την Κυρίαν της οικίας οδού Λευκών Γάτων αριθ. 24». Καλά — την οδό Λευκών Γάτων την ήξερε, μα ποια νάταν η οικία υπ’ αριθ. 24; Τέλος πάντων θα την πήγαινε αυτήν την τσάντα αυτός: «Κυρία μου!., ταπεινότατος δούλος σας...». Ω ήταν ευτυχής επειδής έτσι θάλεγε, επειδής ήταν βέβαιος, για το ευγενές του : Κυρία μου!
Η γραμμή του φεγγαριού η λεπτότατη — ένας κρίκος χρυσός — βούλιαζε μέσ’ σ’ ένα σύννεφο μπλάβο. Μπορεί νάκανε κι’ ένα ταξίδι χρυσό ή ένα γύρο λογικό μέσ’ στην πόλη. Το στοχάζονταν αυτό τα ταξίδι πολύ, αυτή την αναχώρηση, την σαν ποδοβολητό προς το Νότο. Σχεδόν άκουγε τη βραχνή φωνή ενός βαποριού να σείνει τις γραμμές των οριζόντων. Νάφτανε — λέει — τότε σε μια πολιτεία θολή κι’ ευθύς να κόλλαε ένα μπιλιετάκι στην πόρτα. «Μόνον κουρντίζω βιολιά». Όπ’ αμέσως να γίνονταν ύποπτος — μάλλον — πως — φαιδρός ή αστείος. Οι άνθρωποι να τον κυτάζαν περίεργα, να τον παρατηράγαν ειρωνικά τα γκαρσόνια. Οι γυναίκες να μη μιλούσαν, παρά ευθύς ως προσπέρναε να τον δείχναν στις άλλες: τον βλέπετ’ αυτόν;.. Κι’ αυτές θα τον έβλεπαν. Μόνον αυτός θα πήγαινε να κάθονταν σ’ ένα καφφενείο αδιάφορος χωρίς να του καίγονταν — μα το θεό — ένα καρφάκι. Μήτε ένα καρφάκι — μα το θεό — θα του καίγονταν καθώς θα κάθονταν σ’ αυτό το καφφενείο αδιάφορος. Μια άλλη μέρα πάλι θάκοβε τα κουμπιά του γελέκου του και θα τα ξανάρραβε πάλι. Οπ!.. ο κόσμος θα τριγυρνούσε περίεργα και θα συνάζονταν λούστροι... Ψιτ Κύριος!... θα επέμβαινε τότ’ ένας πόλισμαν : «. Τι συμβαίνει εδώ;
 Κι’ ο λογισμός του πυρώνονταν.
Ακριβώς λοιπόν στο ξενοδοχείο της πολιτείας που έλεγε, θα δήλωνε σοβαρά τ’ όνομά του. Τότε θάβγαζε ένα μαντηλάκι εκειδά, ακριβώς δαντελένιο, θα σκουπίζονταν — θάφευγε. Την άλλη μέρα, θα ρώταε διακριτικά τους λακέδες: Μην είχαν βρει κατά τύχη εκειδά ένα λευκό μαντηλάκι; Εννοείται ότι κάθε μαντήλι δεν είν’ ανάγκη να είναι λευκό, ούτε κάθε τι το λευκό και μαντήλι! Υπάρχουν και μωβ... και καρρώ...
— Είχε οικόσημο;
— Ναι, κεντημένον στην πάντα έναν τράγο!..
Πάρα πέρα εκεί καθώς έστριβε τη γωνιά του δρόμου, είδ’ απ’ αντίκρυ του νάρχεται μια γρηά σαν τη μοίρα. Ο Μαριάμπας απόρησε. Γιατί δεν κρατούσε φανάρι; Μα δεν ήταν ανάγκη κάθε που θα δει αυτός μια γρηά, αυτή να μεταφέρνει ένα άστρο, ή για να της πει πως τον λάτρευε, νάχε από πριν γονατίσει... Και τράβηξε γιαλό-γιαλό το δρομάκο. Ήταν αυτός ένας δρομάκος τεφρός, σερπετός, που φειδοσέρνονταν — δεντρογαλιά — μέσ’ στη νύχτα. Ροχάλιζε ο Ευβοϊκός στο σκοτάδι. Βούου! ένας αέρας φυσούσε. Τότε — μονάχο βουβό σιωπηλό — σκέφτηκε ένα καράβι να πηγαίνει. Ένα καράβι που νάχει γιάλινα πανιά και να λικνίζεται όξ’ απ’ τα όρια του κόσμου...
Μπρος στο σπίτι της Ζαλούχου σταμάτησε. Τα παράθυρά του μέσ’ στη νύχτα κατάφωτα, έμοιαζαν σαν κύβοι πυρροί φλογισμένοι. Από μέσα ακούονταν θόρυβος από σκαστά γέλια και λόγια. Προχώρησ’ ακόμα και μπήκε στην είσοδο. Μια στιγμή τότε φάνηκε σε μια πόρτα μια νέα. Ο Μαριάμπας χαιρέτησε... Η Κυρία; ρωτάει. Στράφηκε η δεσποινίς προς τα μέσα... Κυρία Ζηνοβία... ξεφωνίζει από κει... Κυρία Ζαλούχου.. ένας άνθρωπος.. «Ένας Κύριος»., διορθώνει ευθύς. Μονομιάς ο θόρυβος έπεσε. Πρόλαβε η Κυρία στην πόρτα· προχωρεί προς τον άνθρωπο... Ποιος;.. Ωωω!.. ξεφωνίζει ευθύς... ο Κύριος Μαριάα-μπας!... Ορίστε... και του δίνει το χέρι. Ο Μαριάμπας της τόσφιξε... Σας περίμενα του λέει γελαστά... Σας περίμενα από ώρες... Αργήσατε.
Και πρόσεξε το παπιγιόν του με τρόπο. Κυτάζοντάς το ταράχτηκε.
Άργησε ναι... υποθέσεις... μυστήρια. Τα «υπ’ όψιν» τα «προς διεκπεραίωσιν» τα «προς παρακολούθησιν» και άλλα. Φανταστήτε να ταξινομήσει «τα έγγραφα» να αναφέρει... στο «Σεβαστόν Υπουργείον».. (και τράβηξε την αρμαθιά των κλειδιών του)... Είχε και κατά νου να ταξίδευε. Ένα χρυσό ταξιδάκι στο Λίβερπουλ «κατ’ επιταγήν ανωτέραν»... Λεπτεπίλεπτα πράγματα... Ώστε δεν θάμπαινε — θα την αποχαιρετούσε εν τω άμα!..
— Μα Κύριε Μαριάμπα γιατί; Ελάτε να κάνουμε λίγη συντροφιά... Θα., θα., θα.. Και τον ώθησε χαϊδευτικά προς τα μέσα.
Στην πόρτα ακριβώς εκεί αντιστάθηκε. Της χούφτωσε το χέρι απ’ τον καρπό και την κύταξε. Τόκαμε μολαταύτα μ’ ένα γλυκύτατο τρόπο... Ω Εσύ.. Κυρία!., της σφυρίζει παράξενα.
Στο έμπα τους οι προσκαλεσμένοι τον κύταξαν. Αυτός υποκλίθηκ' αόριστα και πήγε μαζί της. Πάταε ακριβώς ως πηγαίνουμε.
Παρέες παρέες χαρτοπαίζαν και άλλοι συζητούσαν και κάπνιζαν ή συνομιλούσαν σιγά. Εκεί σε μια συντροφιά η οικοδέσποινα στάθηκε... «Ο Κύριος Μαριάμπας... βοτανικός -γεωπόνος. Ο Κύριος και η Κυρία Ραμά λοχαγού... Η Κυρία Περνάρη... Η δεσποινίς Κελαδή... Με το γιατρό κύριο Εξαδάχτυλο... ξέρεστε...».
Ο Ραμάς! — ο Μαριάμπας! Κυτάχτηκαν. Ναι «ήσαν πολύ ευτυχείς» και το λέγανε, το αλληλοδιαβεβαίωναν καταπρόσωπο τους πως ήσαν. Φως φανάρι ότι αμφιβολία δεν χώραε. Δεν επιδέχονταν αμφιβολία — αυτουνών, ήταν ο λόγος συμβόλαιο.. Κι’ έρριξε κάτι ματιές στη μικρούλα. Φάνηκε αυτή σα να θάμαζε. Τόκανε αυτό σαν να μην ήταν ο Μαριάμπας αυτός, που τον ξέρανε, που όσοι τον γνώρισαν τόλεγαν πως ίσα ίσα αυτό τον διάκρινε: η βλοσυρότη του ύφους. Και κάθησαν όλοι τριγύρω. Όλοι τον κυτάζαν επίμονα σε ορισμένο σημείο. Όλοι το παπιγιόν του προσέχαν. Κάθησε κι’ η Ζαλούχου εκειδά: Αποδώ ο Κύριος Τζίμας... πρόστεσε συσταίνοντάς του ένα γέρο. «Ο πολιός γέρων» εγέρθηκε: «Ω χαίρω πολύ τούκαμ’ έντονα: «Εις την εποχήν μου κι’ εγώ...» μα δεν τέλειωσε· τον διέκοψε χαριτωμένα η Ζαλούχου. Αποτάθηκε στο Μαριάμπα γοργή :
...Ώστε λοιπόν θα ταξιδέψετε; ρώτησε. Το είπε περίεργα εύθυμη... θα ταξιδεύτε μακριά; Κι’ αντάλλαξαν με το γιατρό γοργό βλέμμα. Του Εξαδάκτυλου ήταν το βλέμμα σαν νάλεγε: Δε σας τόπα: Είναι φοβερό... φοβερό!..
— ...Μάλλον ναι... μάλλον όχι... δεν ξέρω καλά... Λογάριαζ’ απλώς κάτι τέτοιο, κάτι παρόμοιο... σχεδόν... ωστόσο δεν...
— Ξέρετε από δω ο κ. Μαριάμπας... πληροφορεί τη συντροφιά η Κυρία... γεωπόνος μα και τενόρος άφθαστος, είναι μαζί και δυνατός συγγραφεύς... Μάλιστα παράξενα γοητευτικός αν κρίνει κανείς από ένα ρομάντζο που γράφει.
— Αλήθεια! ξεφωνίζει η δ)νίς Κελαδή:. Φόραε ένα φουστάνι αιθέρινο όλο δαντέλλες και κρόσα.
Ο Μαριάμπας την κύταξε. Κύταξε με αόριστη λύπη τα μεταξωτά βλέφαρά της. Τ’ είν’ αυτά που η κ. Ζαλούχου τσαμπούναε ; Αισθάνονταν την αμηχανία του ποίημα — σχεδόν το έλκυσμα, τη γοητεία της γκάφας...
...Ναι... μάλλον όχι... απαντάει, ένα ρομάντζο.. κάτι πολύ το κοινό... σχεδόν ένα τίποτα...
— Απαπάαα πώς το λέτε: «μάλλον ναι, μάλλον όχι — σχεδόν ένα τίποτα...» εξακολουθάει η δ)νίς. Θα είναι το δίχως άλλο εξαίρετο... θα είναι αληθινά εμπνευσμένο... Αχ! κι’ η υπόθεσις; η πλοκή;
Την ξανακύταξε λοιπόν ο Μαριάμπας. Καθώς απορούσε μπροστά της, έβλεπε και τις κατάξανθες μπούκλες της. Τα μαλλιά της νωπά χτενισμένα με χτένα αραιή, αυλακώνονταν βαθειά και περίτεχνα. Ανάδιναν υγρή τη λάμψη των φώτων. Εκεί χάμω κάτι άλλοι χαχάνιζαν, θορυβούσαν και πίναν.
— Αλήθεια... Η πλοκή — η υπόθεσις; ρωτάει και η κ. Περνάρη.
Ο Μαριάμπας φτερνίστηκε. «...Να περί τίνος επρόκειτο. Περί της Τζουλιέττας: Τορπίλλας!.. Μάλιστα περί της Τζουλιέττας : Τορπίλλας!..».
Η Ζαλούχου τον κύταξε. Η Περνάρη στήλωσε πάνω του το καταμπλάβο της όμμα. Η δεσποινίς χειροκρότησε.. Αχ!.. αναγάλιασε — Αχ!.. Και λοιπόν;.. και λοιπόν;
— Και λοιπόν; κάμαν τώρα μαζί όλοι.
Τότε με τα μεγάλα τ’ αφτιά, τα χοντρά του τα χείλια, κι’ εκείνα τα σαν ακρογιάλι ανήσυχα μάτια του — αόριστα μαζί τρυφερός και ωμός — άρχισε να τους λέει παράφορα, σπασμωδικά, τρομαλέα.
«...Ο Συγγραφέας Τάκας Τακάς έχει εκδώσει ένα έργο. Είναι αυτό ένα γοητευτικό μυθιστόρημα με τον τίτλο η Κυρία με τα Μαύρα. Είναι τα δυο κύρια πρόσωπα αυτουνού του βιβλίου. Το πρώτο είναι η Τζουλιέττα Σαφά και μένει εδώ στη Χαλκίδα και τάλλο — το δεύτερο — είναι αυτός τούτος ο συγγραφέας Τακάς και μένει, αυτός, στην Αθήνα. Ένα άλλο τρίτο πρόσωπο η Ρόζα, είναι μια φίλη αγαπητή της Τζουλιέττας. Κι’ ένα άλλο, η Νινόν».
— Και λοιπόν; και λοιπόν;
«Και λοιπόν... Η Ρόζα τρέχει μιαν αυγή στης Τζουλιέττας.. Τι τρέχει; την ρωτάει η Τζουλιέττα.
— Α! Τζουλιέτ! Αποκρίνετ’ αυτή.
Ανησύχησ’ η άλλη. Την ρωτάει γοργά μην ήταν άρρωστη, μην η αδελφούλα της έπασχε, μην ήταν πιο βαρειά ο μπαμπάς της.
—Όχι... τίποτα... τίποτα. Μόνο αλλοίμονο, γι’ αυτήν είχε ρθει. Κράταε έναν τόμο στο χέρι και της τον έδωσε λέγοντας: Κύταξε! Κύταξε!
Η Τζούλια τον πήρε και διάβασε: Τάκα Τακά «η Κυρία με τα Μαύρα». Κι’ από κάτω εκειδά· «ο 2ος τόμος ακολουθεί προσεχώς».
— Και μ’ αυτό τι; ξαναρώτησε.
— Τι μ’ αυτό! αποκρίθηκ’ η Ρόζα. Ρωτάς τι μ’ αυτό; Λοιπόν πρέπει να ξέρεις πως ο τόμος αυτός περιέχει τρία κεφάλαια, και πως στο τρίτο απ’ αυτά γίνεται λόγος για σένα. Και φαντάζεσαι πώς σε παρουσιάζει ο κύριος αυτός; —Σαν μια πόρνη!
Της τόπε τόσο απότομα αυτό που η Τζούλια ταράχτηκε...
— Ναι, ναι, είναι τρομερό συνέχισ’ η άλλη. Πρέπει να διαβάσεις Τζουλιέτ, πρέπει να το διαβάσεις. Είναι μια Χαλκιδέα σου λέω που την λένε — όπως και σένα — Τζουλιέτ. Την λένε — όπως και το μπαμπά οου — Σαφά. Είσαι συ σ’ όλες τις σελίδες αυτουνού του καταραμένου βιβλίου. Αν συνεχίσει να πουλιέται ακόμα το ρομάντζο αυτό, μένεις δίχως τιμή, το κατάλαβες; Το ταχύτερον, πρέπει να τρέξεις όσο μπορείς στην Αθήνα να τον δεις. Να μιλήσεις σ’ αυτόν τον ηλίθιο. Κατάρα! τι φρίκη!
Και η Ρόζα της έδειξε σκορπιστά τις σελίδες. Αυτό το τρίτο κεφάλαιο είχε τον τίτλο: «η Τορπίλλα!» Ναι, η Τζουλιέττα — Τορπίλλα! Τζουλιέττα Σαφά.... Τζουλιέττα Σαφά... παντού Τζουλιέττα Σαφά! Ήταν πραγματικά τ’ όνομά της, το όνομα του πατέρα της... και με τι συντροφιά! Τι σπίτια θεέ της. Αχ θεέ της, πια δυστυχία γι’ αυτήν. Έζησε λοιπόν 28 ολόκληρα χρόνια με τέτοια τιμιότητα, με τέτοια αγνότητα και προπάντων με τέτοιους αγώνες κατά της φθοράς και της έκλυσης για να βρεθεί δίχως τιμή, στις βρώμικες περιγραφές ενού αναιδή συγγραφέα; Να κυλιστεί τ’ όνομά της στο βόρβορο της εξαχρειωμένης Αθήνας; Ως και τα έπιπλα της κρεβατοκάμαράς της περίγραφε. Α! θεέ της, τι δυστυχία γι’ αυτήν!..». Α! θεέ της, τι δυστυχία γι’ αυτήν είπαν όλοι.
«Παρατρέχω λοιπόν τα καθέκαστα και πάω κατ’ ευθείαν στο τέλος. Έτρεξε προς συνάντησή του η Τζουλιέτ. Μετά πολλά ήβρε το συγγραφέα στο σπίτι του και δειλά: «Τζουλιέττα Σαφά» αναγγέλθηκε.
Ο Τακάς την κοίταξε: Πώς;	
— Κυρία Τζουλιέττα Σαφά, ξανατραύλισ’ αυτή. Η φωνή της σιγότρεμε.	
— Σεις; είπε. Σεις είστε η Τζουλιέττα Σαφά;
Δεν είχε τη δύναμη να τ’ απαντούσε ευθύς· χαμήλωσε σιωπηλή το κεφάλι.
— Κυρία!, ξανάπε γαλήνια αυτός, αυτές οι φάρσες να λείπουν. Αν θέλετε να κρύψετε τ’ όνομά σας, τις πράξεις σας, κανένας δε σας τ’ απαγορεύει. Πάρτε ένα ψευδώνυμο αν θέλετε. Μην έχετε αν προτιμάτε μήτ’ όνομα. Μα μην όμως κάνετε χρήση του ονόματος και του προσώπου μιας άλλης Δεν είναι δίκαιο αυτό. Τα όνομα είναι το πιο ιερό κτήμα που έχει ο άνθρωπος, θα ήθελα ένα πιστοποιητικό να πιστέψω.	
Με τα χέρι που έτρεμε του έτεινε ανοιχτό ένα τριανταφυλλί καρνεδάκι. Ήταν εκεί η φωτογραφία της, μια ταυτότητα μικρή με υπογραφές και σφραγίδες: Κύταξε Κύριε! του λέει: είναι το πιστοποιητικό που ζητάτε.
Το διάβασε, τα ξαναδιάβασε έκπληκτος.
— Μοναδικό... περίεργο... αλλόκοτο! Ύστερα την κύταξε τόσο πολύ που αυτή από χλωμή έγινε κόκκινη.	
— Είναι παράδοξο έκαμε τέλος. Είστε η Τζουλιέττα Σαφά. Μα αυτό είναι τρομερό... αλλόκοτο... απαίσιο!..
Κάθησε πια καλά στην καρέκλα του και γυρίζοντας ξαφνικά προς αυτήν: Τότε θα θελήσετε να μου δώστε μια πληροφορία; της είπε υποχρεωτικά και απίστευτα·. Ποια ήσαν τα έπιπλα της κρεβατοκάμαράς σας την εποχή που πρωτομπήκατε ως χορεύτρια στην οπερέττα Παπαϊωάννου;	
 — Χορεύτρια εγώ! φώναξε καταταραγμένη αυτή. Μα κύριε δεν ήμουν ποτέ μου χορεύτρια. Είμαι η κ. Τζουλιέττα Σαφά της μεγάλης οικογένειας των Σαφάδων της Εύβοιας, γέννημα και θρέμμα του τόπου μου.
Ο Τάκας εξερράγηκε. Χτύπησε με τη γροθιά το τραπέζι.
— Κυρία σας ξαναλέω πως αυτή η αστειότητα, δεν είναι διόλου αρμοστή. Έν’ απ' τα δύο: ή δεν είστε η Τζουλιέττα Σαφά, ή αν είστε η Τζουλιέττα Σαφά, τότε είστε η Τορπίλλα!
— Εγώ η Τορπίλλα! έκαμε με φρίκη η Τζουλιέτ.
Η Τορπίιιιιλλα! ξεφώνισαν κι’ όλοι οι άλλοι.
Ο Μαριάμπας φτερνίστηκε. Η Ζαλούχου ψυχότρεμε. Η Κελαδή απορούσε. Και μόνο ο Ραμάς έσκυψε προς την Κα Περνάρη: «Είναι ο ίδιος.... τη ρώτησε... ο συγγραφεύς ενός εγχειριδίου... περί Βοτανικής κλπ.; Το επιγράφει “η Μάχη της Ζάμας”».
— Δεν ξέρω... τ’ απάντησε, πρώτη φορά τον ακώ....
( Ο Μαριάμπας συνέχισε) :
— Ύστερα από βαρειά σιωπή ο Τακάς ανορθώθηκε. Άπλωσε το δεξί του χέρι προς το μέρος της Τζούλιας και με ύφος επίσημο είπε τα καταπληκτικά τούτα λόγια: «Γεννηθήκατε στα 1906 από τον Πέτρο και τη Μαρία Σαφά το γένος Λαέρτη. Η μητέρα σας πέθανε. Μετά το θάνατό της εσείς μπήκατ’ ευθύς στην οπερέττα που είπα».
— ...Εις την εποχή μου κι’ εγώ... διάκοψε τότε ο «πολιός γέρων» αγγίζοντας στο κούτελό του τα δείχτη. Τόκανε σαν για να υποβοηθήσει τη μνήμη του... Μα οι άλλοι τον κύταζαν σα καμμιά μυίγα στο γάλα.
«Αγαπούσατε τις μυρουδιές και τα άνθη... ξακολούθησε ο Μαριάμπας γοργός. Είσαστε ένα πλάσμα τιποτένιο κι’ εξαίσιο. Προ κάμποσο καιρό ένας κάποιος Γιάννης Μημίλιας κειχάμω — άγνωστο πούθε να κράταε η σκούφια του — ένας τέτοιος ναι, σας αγάπησε. Τον βρίσατε σεις. Σας έστειλε στίχους του και σεις τον περιγελάσατε χυδαία. Ακούστε με καλά: Στις 15 του Μάη του έτους 1935 ακριβώς, έπειτα από μια χοροεσπερίδα δοσμένη στο σπίτι σας, θα καταπιήτε δυο παστίλιες ροζ σουμπλιμέ ! Και θα πεθάνετε ευθύς. Τέτοιο θάναι το τέλος που εγώ σας προόρισα...».
Οι ακροατές ανακάθησαν. Στα τελευταία αυτά λόγια του Μαριάμπα ένας τρόμος πέρασε ανάμεσά τους αόρατος σαν απ' ανοιχτό παράθυρο — αέρας. Τότε ο Εξαδάκτυλος ύψωσε το κύπελλό του εκειχάμω: Προπίνω είπε εις υγείαν της Νινόν και Τζουλιέτ. Προπίνω επίσης εις υγείαν της Ρόζας. Ακόμα προπίνω υπέρ των παρουσών Κυριών, ως και όλων των ωραίων Κυριών αμφοτέρων των ημισφαιρίων...
— Και πώς τα ξέρετε όλ’ αυτά, τραύλισε η Ζαλούχου θολή.
— Πώς τα ξέρω; φώναξε ο Μαριάμπας ορθός. Πώς τα ξέρω; Τι ερώτηση! Αφού είμ’ ο ίδιος εγώ ο Μημίλιας και δημιούργημά μου η Τζουλιέτ!..
Οι ακροατές κυταχτήκανε... Ύστερα μια άξαφνη έκρηξη γέλιων τους τράνταξε. Γελούσαν τρελλά. Χι-χι-χι μιξογέλαε κι’ ο «πολιός γέρων» κειχάμω: «Εις την εποχήν μου κι’ εγώ!»... Οι κυρίες αλληλοειδωθήκαν κειδά. Ήταν αυτός ο Μημίλιας! Ώστε η Τζούλια ποια ήταν; Οι κυρίες αλληλοκυτάχτηκαν πάλι. Τότε σαν να σκούνταφταν όλες μαζί στην ίδια σκέψη κοκκίνισαν. Έπειτα χλώμιασαν. . . «Είδατε που σας τόλεγα ;» της έλεγε της Ζαλούχου ο γιατρός· (Ήταν σκυφτός προς το μέρος της με την παλάμη στο στόμα) : «...Σμόκιν με παπιγιόν ολοάσπρο! Ακριβώς το αντίθετο. Ό,τι κάμω εγώ, ό,τι πω, θα κάμει αυτός και θα πει το ίδιο μεν, πλην το εκ διαμέτρου αντίθετο. Μαύρο καπέλλο και παπούτσια εγώ; Άσπρο καπέλλο αυτός και παπούτσια! Κι’ ας είναι Γενάρης. Χαίρετε εγώ; Λυπάστε αυτός. Κομμένο το δαχτυλάκι του ζερβού του δικού μου; Κομμένο το δαχτυλάκι του δεξιού του δικού του!. Το περίεργο, το ανεξήγητο, το φοβερό είναι τούτο: μια μέρα είχα βγάλει ένα εξανθηματάκι στη μύτη· ήταν προς το δεξί της φτερύγιο. Την ίδια μέρα είδα στο ίδιο σημείο της μύτης του, μα στο αντίθετο μέρος, το ίδιο εξανθηματάκι ακριβώς. Απομίμησις; Σύμπτωσις; Φάρσα; Άγνωστο. Πάντως εγώ άρχιζα να υποβάλλωμ’ αόριστα, νάχω κάτι ενδόμυχους τρόμους... Είναι φοβερό... φόβερό... σας ορκίζομαι. Επειδή με λέν Εξαδάκτυλο, υπέβαλε αυτός αίτηση να προστεθεί στ’ όνομά του ένα παρώνυμο εκεί: Τετραδάκτυλος !
— Μα Κύριε Μαριάμπα διάκοψε η δ)νίς Κελαδή... με σουμπλιμέ μόνο τα δουλικά αυτοκτονούνε. Είναι ν’ απορούμε πώς σεις ο συγγραφεύς της Μάχης της Ζάμας...
— Της Μάχης της Ζάμας; λέει ο λοχαγός φωναχτά... της περίφημης αυτής που ο Αννίβας την έχασε χάρις στις σχέσεις σας με τη θυγατέρα του Μίνωα;) Είστε σεις ο κ. Μαριάμπας αυτός; Καλά το υπόπτευα... Χαίρω (και υποκλίθηκε ο Ραμάς απ’ τη θέση του) χαίρω τώρα εντελώς ιδιαίτερα για τη γνωριμία σας Κύριε.
—Χαίρου!... είπε ο Μαριάμπας απλά. Και νοερά του: Τον είδες; Κάνει πως ποτέ του δε μ’ είδε. Είναι πολύ Κύριος. Ενώ ξέρει το πόσο γελοίος τού στάθηκα, είναι καλός να μην το τονίσει το πράγμα. Η λεπτότητά του με θίγει. Έλεγα κι’ εγώ: Αχ πώς θίγουνται; Με είχε ρωτήσει αν είμαι απ’ τ' Άβδηρα... Μ’ είχε δει να σκουπίζω το ψάρι...
— Α! τι βιβλίο, τι σύγγραμμα!... εξακολούθησ’ αυτός. Ακριβώς στο κεφάλαιο περί «Πρωτοφύτων» σας, διάβασα τα περί «Κυτταροδυναμικής των φυτών». Πήρα εκεί κάτι μαθήματα ανώτερης στρατιωτικοφυτικής τακτικής, μυήθηκα στη μαγική τεχνική των ελιγμών πεζικού, σχεδόν τυφλώθηκα από την τεθλασμένη της νίκης. Έρρωσθε! Έπειτα τι να πρωτοθαυμάσει κανείς; Τη γκάφα του Πόπλιου, τη φυγή των αρθρόκνημων ή του Αννίβα τη φρίκη; (Και γυρίζοντας υποχρεωτικά στις Κυρίες): Φανταστείτε τούς λέει... Φανταστείτε αυτό: Είναι ο Αννίβας (και δείχνει το Μαριάμπα) ο Κύριος. Είμαι γω (και δείχνει τον εαυτό του) ο Σκηπίων... Εδώ... εδώ είναι ένα δάσος ένα δάσος ντελικάτων αν δεν κάνω λάθος σπαθόφυτων.
— Ακριβώς... Επιστημονικά: arthrocnemum.
— Τώρα: η μάχη... Η γεωφυσική... το μυστήριο! Τι οίστρος! Εμπνέεσαι.
«Ο Αννίβας έχει ήδη συλλάβει την προσωπικότητα της νίκης του, έχει σχεδόν ετοιμάσει τον κεραυνό της οργής του. Ας υποθέσωμε πως ο κεραυνός (της οργής του που είπα) είναι αυτό το ποτήρι που βλέπετε, και ας υποθέσουμε ακόμα ;oτι βρίσκεται μέσ’ στου Αννίβα την τσέπη... (και ) χώνει το νεροπότηρο στου Μαριάμπα την τσέπη...) Μα κι’ ο Σκηπίωνας ήξερε. Αποβραδύς μια Ρωμαϊκή λεγεώνα τοποθετείται πίσω απ’ το δάσος αυτό. Το χρησιμοποιεί για προκάλυμμα, θα στέκετ’ όλη νύχτα εκεί, σιωπηλή και φριχτή μπρος στα πράγματα, ακίνητη έπειτα, μέσ’ στους πατάγους της μάχης. Είπαμε — ήξερε: Με την ανατολή οι δυο στρατοί θα συγκρούονταν. Η Καρχηδόνα κι’ η Ρώμη — οι δυο μητροπόλεις του κόσμου — θ’ αντικρύζονταν φοβερές στην Αφρικανική πεδιάδα.
»Κι’ όταν ο αγώνας θα βρίσκονταν στην πιο κρίσιμη φάση του, τότε... ω τότε... αυτός όλο ήξερε: Ένα σήμα του κι’ ευθύς να το θαύμα: Άξαφν’ ανεπάντεχα πίσω απ’ τα δάσος εκεί, η λεγεώνα του εκείνη θα όρμαε, θα ελίσσονταν σα νεροφίδα στον κάμπο. Τα λοιπά εννοούνται: Πανωλεθρία — ελιγμός — πλευροκόπηση...
»Τι είναι νίκη; Μα τι είναι λοιπόν; Ό,τι θέλετε. Μπορεί και μια φυτοπηδητική παρεξήγηση (απόδειξη το δάσος αυτό των αρθρόκνημων) μπορεί και το προφίλ μιας Κυρίας — παράδειγμα: η μύτη, η Κλεοπάτρα, ο Αντώνιος!
»... Ξεκαρδιστική ως γελοιογραφία αυτή η εικόνα της νίκης, είναι μολαταύτα πιστή ως πορτραίτο. Τα ζητήματα του πολέμου, παρά με τις σπαθιές θάταν καλύτερα αν λύνονταν εμπιστευμένα στην τύχη — στην τύχη των κύβων: Μονά ή ζυγά; Κορώνα ή γράμματα; Έχω τη γνώμη ότι το βαθύτερο νόημα του «ερρίφθη ο κύβος» ήταν αυτό ακριβώς. Το είχε εννοήσει ο Καίσαρ. Την απόφαση αν θα διάβαινε τον Ρουβίκωνα ή όχι, άφησε να την λάβει το ζάρι. Την έλαβε. Φαίνεται πως ο μασκαρατζίκος αυτός ήταν πολύ πεπειραμένος και τράγος!...».
—...Παρακαλώ μια στιγμή... διάκοψε ο Μαριάμπας κειδά... (και τον έδειξε). Είπατε τράγος... Εννοείτε τον Καίσαρα;
Ο Ραμάς ξακολούθησε: «Μεταξύ δύο στρατηγών και των δύο θεόκουτων, κατ’ ανάγκη ο ένας θα βγει νικητής. Η μάχη της Ζάμας τ’ απόδειξε. Ο Σκηπίων φαλτσάριζε. Η Ρωμαϊκή λεγεώνα του στις εξετάσεις αυτές δεν επρόκειτο να βαθμολογηθεί μ’ ένα άριστα. Θάπαιρνε ένα ωραίο μηδέν. Ο λόγος; απλούστατος: Ο Αννίβας δεν ήταν κουτός. Κατ’ ήξερε κι’ αυτός από πλευροκοπήσεις κι’ αρθρόκνημα, κάτ’ ένοιωθε από χλωροφύλλη κι’ ενέδρες. Μ’ ένα γερό τμήμα στρατού, της είχε ετοιμάσει αυτής της λεγεώνας μια έκπληξη: Κρυμμένο πίσω από κάτι αμμόλοφους την πρόσμενε σ’ ένα γκαλόπ απροσδόκητο, σ’ ένα απαίσιο ραντεβού του θανάτου. Τα λοιπά εννοούνται. Τον ελιγμό, ένας άλλος ελιγμός θα ανάτρεπε — την πλευροκόπηση, μια πλευροκόπηση άλλη. Ο Ιπποκράτης το γκάριξε: “Όμοια ομοίοις ιάσιμα”... Πού να φαντάζονταν ο φουκαράς ότι τ’ αρθρόκνημα, θα "κόβαν τρελλά ρόδα” τη νύχτα;».
Ακριβώς στο σημείο αυτό πάλι ο Μαριάμπας φτερνίστηκε. Πήρε και την αναπνοή του ο Ραμάς. Μα τι τσαμπούναε «ο πολιός γέρων» κειχάμω; Είχε να του εκμυστηρευτεί ίσως τίποτε; Έσκυψε ο Μαριάμπας στ’ αυτί του :
— Άδικα μουρμουρίζετε, του λέει συρριχτά... Δεν σας ακούω τι λέτε.
—... Μα δε μουρμουρίζω Κύριέ μου... μασάω!„ (Πράγματι μάσαε. Έτρωγε φετίτσες σαλάμι).
«… Ω τύχη! Ω Ιπποκράτη! Ω Ρουβίκωνα!. (βροντοφωνάζει ο Ραμάς)... τα αρθρόκνημα τόσκασαν.
»Σιγά, διακριτικά, απερίγραπτα, έγειραν τις κορφές τους στο έδαφος κι’ ύψωσαν για κορφές τους τις ρίζες. Σιωπή — πρώτη τούμπα!».
Και τουμπάροντάς την, αντίστρεψε εκειδά την καρέκλα, την καρέκλα — προκάλυμμα. Τόκαμε λες κι’ αυτή μεταπήδησε. Καθώς κι’ ο ίδιος κινήθηκε οι σπιθοβόλες επωμίδες του στράψαν.
«Θέλετε επιστημονικά την εξήγηση; πάρτε την: Θα σας τη δώσω έτσι συμπυκνωμένη, φευγάμενη, είδος φιλμ εκκεντρικής εταιρίας. Ορίστε:
»Η καταβολή της ζωής είναι η ύλη. Μια ιδιότητα της ύλης είναι η ενέργεια. Μια μορφή της ενέργειας είναι ζωή. Ένα χαρακτηριστικό της ζωής είναι το ένστικτο. Ένα απ’ τα ισχυρότερα αυτά είναι της αυτοσυντήρησης. Τώρα τι είναι ένστικτο; Η έμφυτη ικανότητα των ζώων να ενεργούν όπως πρέπει για την προστασία της ύπαρξης. Υπάρχει και στα φυτά η ικανότητα αυτή. Τούτο το πράγμα σ’ αυτά τ’ ονόμασε ο Μαριάμπας Φυτένστικτο. Λοιπόν το φυτένστικτο: Η ικανότητά των σαν οργανισμών να φυλάγονται. Υγείαινε: Προσαρμογή, διαιώνιση. Και χαίρε: Τηλεφυϊσμός— τελεσίφυτα. Ερώτηση: Τι θάσαν και των αγγέλων οι έρωτες μπρος στων κρυπτογάμων το θαύμα; Απάντηση: Αληθινή χυδαιότητα. Παράσιτα — εσάνς κακεντρέχειας. Ριζοποδα — ρεκόρ ευφυΐας. Επικόρυφη δε πηδητική ικανότητα — οπουφυγισμός στο σκοτάδι! Τα αρθρόκνημα τόσκαααν! Χρησιμοποιώντας την πηδητική τους αντίληψη, τόσκασαν κολοτουμπηδόν μέσ’ στη νύχτα, αφήνοντας και τη λεγεώνα ακάλυπτη — ανύποπτη μέσ’ στην αφρικάνικη ασβόλη! Η Καρχηδόνα τουρτούριζε. Οι Ρωμαίοι δεν έκαμαν τον ελιγμό πλευροκόπησης. Ένα σχέδιο είναι αλάνθαστο μόνον αν ο εχθρός και η φυτοθυμική θέλουν να προσαρμοστούνε σε δαύτο. Καθώς η μάχη αυτή, φούντωνε, οι Ρωμαίοι περίμεναν εκειχαμω ένα δάσος. Ακριβώς ένα δάσος αρθρόκνημων να σταθεί καταμπρός τους. Διότι, πίσω απ’ αυτό το δάσος, είχαν κρυφτεί αποβραδύς. Πού να φανταστούν ότι αυτό τούς την έκανε κοπάνα; Κορνήλιε χάνομαι (γκαρίζει τώρα ο Αννίβας). Δεν πίστευα να κάνεις εσύ τέτοια γκάφα !».
«... Εις την εποχήν μου κι’ εγώ...».
— Σιχτίρ! του κάνει ο Μαριάμπας.
Τη στιγμή αυτή ακριβώς απ’ το βάθος της αίθουσας ακούστηκαν οι πρώτες νότες του πιάνου. Ηταν μια μουσική σκαλίτσα πετάμενη σαν πουλιά που όλα μαζί υψωθήκαν. Στ’ άκουσμά τους οι συντροφιές αναγάλιασαν. Κάτω απ’ τους ήχους ενός γλυκύτατου βαλς, άρχισε μια αλληλοπερίπτυξη γλήγορη κι’ ένα γοργό στροβίλισμα των ζευγαριών μέσ’ στη σάλλα. Ένας νεαρός πρόλαβε την Κελαδή εκειδά, υποκλίθηκε μπροστά της κι’ υψώθηκαν. Ο Μαριάμπας τον γνώρισε. Ήταν αυτός ο γυιός ενός Πριτιντέρη, γνωστός του, που μόλις είχε βγει γιατρουδάκι. Δούλευε λέει κι’ αυτός ένα βαθύτατο σύγγραμμα περί — δεν ξέρω για ποιο. Ειδικώς λέει — περί «αναπνοής» και «περί καρδιακής λειτουργίας». Υποστηρίζει —σωστά— ότι αναπνέει κανείς να μη σκάσει. Αποδείχνει ότι πάλλει η καρδιά για να κυκλοφορεί (μας) το αίμα. Ο Μαριάμπας τον κύταξε θαυμάζοντάς του τις γνώσες. Καθώς η ντάμα του — αφρός — περιδινιζόταν μαζί του, αυτός έκανε σαν από γενετής του να κάτεχε το μυστήριο των μπάλλων. Οι πτυχές του ποδογύρου της έφρισσαν. Διάγραφαν κάτι κύκλους εξαίσιους τα μεταξωτά της γοβάκια.
Ο Μαριάμπας περίφερε γύρωθέ του το βλέμμα. Η συντροφιά του όλη σχεδόν στροφιλίζονταν και μόνο η Περνάρη είχε μείνει εκειδά. Κάτ’ είχε να του πει, κάτ’ ήθελε. «Θα σας είμαι ευγνώμων, του λέει, αν μου στείλετε κι’ εμέ εγχειρίδιον...»
— Πώς!... Ευχαρίστως... Να φροντίσω αύριο να σας στείλω Κυρία... Και πού παρακαλώ να το στείλω;...
—  Α! θα λάβετε τον κόπο; Στο σπίτι μου... όσο για την αξία...
—...Τι λόγος! (Ευχαριστήθηκε μονάχος του πούχε σταθεί τόσο ευγενής...).
Και η κυρία σηκώθηκε. Την καλούσαν απ’ την άλλη άκρη της σάλλας. Απόμεινε μονάχος του αυτός. «Λέγατε λοιπόν...» λέει του Τζίμα εκειδά. Μα τώρα «ο πολιός γέρων» κοιμόταν : Παραμίλαε στον ύπνο του! Τον είχε πάρει γλυκά στην καρέκλα του. Καθώς — σφήνα το μούσι του πάλλονταν, έμοιαζ’ εκεί σαν αχαμνός Σειληνός που τον άσπριζαν οι ασημί τέφρες των δέντρων. Τότε η Ζαλούχου πλησίασε...
— Δε χορεύετε Κύριε Μαριάμπα εσείς; Φέρνουμε μια βόλτα μαζύ;
Κάτι γυναίκες μιλάν πολύ τρυφερά και γλυκά. Ο Μαριάμπας την κύταξε. θα γίνονταν λοιπόν αλαφρή και θα υψώνονταν κι’ αυτή — λεπτή φιγούρα — στη σάλλα; Άνεμοι τότε εξωτικοί θα την τρέλλαιναν;
— Αυτή η Δ)νίς Κελαδή είπε ότι είναι αδελφή...
— ...της Βιολέττας. Την ξέρετε;
— Όχι. Τη Νανά δεν την ξέρω.
— Καλέ, τι δεν ξέρεις; η Νανά είναι αυτή που ναι δω. Είναι μελαχροινή η αδελφή της...
— Μελαχροινή; όχι δα! της κάνει ο Μαριάμπας. Και η Βιολέττα είναι ξανθιά...
— Μα τι άνθρωπος είστε; Μπερδεύετε και των μαλλιών μας τα χρώματα! Μπερδεύετε και τα ονόματά μας τα ίδια! Μα όλα σεις τα μπερδεύετε; (και με διακριτικό, κάπως, χάχανο) : «Είναι, όπως σεις θα το λέγατε ότι "επαμφοτερισμοί τοιούτου είδους, απάδουσιν! ”»...
Ο Μαριάμπας έκανε μια ανεξήγητη κίνηση. Ηταν σαν κάτι νάθελε να βγάλει απ’ την τσέπη του. Μα απόσυρε το χέρι τ’ ευθύς.
—...Η πρόθεσή μου δεν ήταν κακή. Σας τ’ ορκίζομαι. Ήθελα μόνο να σας παινέσω στους άλλους, κι’ αντίς γι’ αυτό σας.. Αυτό είναι όλο.
— Το ποιο;
— Να... Η έμπνευση πούχα. Αυτή η ιδέα να τους πω ότι γράφετε ένα ρομάντζο... ένα γοητευτικό μυθιστόρημα...
Εκειδά στον τοίχο κύταζε αυτός μια εικόνα. Δυο κυρίες παριστάνονταν σε συνδιάλεξη φλέγουσα καθώς ένας αγέρας που φύσαε — μαζύ τις πήγαινε κι’ όλας.
—... Έλεγα απλώς... σχεδίαζα τα μαλλιά της πλεξούδες... Καθώς δεν είχα τι άλλο να κάνω δωχάμω, η ιδέα μου ήταν σ’ αυτά... Στοχάζομαν πού να ήσαν... πού να βρίσκονταν τάχα;... Εννοώ τα κομμένα... Εννοώ τα μαλλιά...
(Άλλη σιγή...).
— Είστε θυμωμένος λοιπόν;
Την κύταζε αυτός μέσ’ στα μάτια. Φάνηκε σαν να μην είχε νοήσει ακριβώς, σαν ν’ απόραε. Καθώς κύταε και τον Ραμά κει που χόρευε, σκέφτονταν μαζί κι’ ένα πράγμα. Καλά θάταν να μην τον είχε ρωτήσει πούθ’ είναι. Τούχε πει: Μην είστε απ’ τ’ Άβδηρα ; Κι’ αυτός τ’ απάντησε: Όχι. Αμ’ — δε; όχι παίζουμε! Έπρεπε να τον είχε πολύ καταλάβει. Αυτός ανταπόδινε στην ευγένεια: ευγένεια, μα στη ξιπασμάρα: χαστούκι. Μάλιστα αν είχε ρωτήσει θα μάθαινε. Θα ήταν τώρα καλά πληροφορημένος και ήσυχος ότι ανασαίνει και πολύ δυνατά.
— ...Τι άνθρωπος είστε... μ’ αρπάξατε άξαφνα εκεί στην πόρτα απ’ το χέρι... μου είπατε «Ω Κυρία... εσύ...». Γιατί το κάματ’ αυτό; γιατί τάπατε;
Δεν απάντησ’ αμέσως. Είχε ένα τρόπο πολύ δικό να μη λέει. Ήταν κι’ αυτό το βαλς που τον έσερνε σε κάτι διαλόγους κρυφούς. Είχε κάτι στιχομυθίες γοργότατες νοερά με τις νότες. Έπειτα χωρίς να τη βλέπει, απαλά... «είμαι δυστυχής που το σκέφτεστε». Σώπασε.
— Περίεργος είστε... μου μιλάτε για ’να ταξίδι χρυσό!... έρχεστε στο χορό μου στο σπίτι μου κι’ έρχεστε μ’ έναν τρόπο περίεργο... Λογοφέρνετε μ’ ένα αμαξά μέσ’ στο δρόμο και τον βρίζετε μ’ ένα «αξιότιμε Κύριε»... χαλνάτε τον κόσμο φωνάζοντάς του «αξιότιμε Κύριε Ιωάννη». Και δεν τον λένε Ιωάννη. Το κάνετ’ αυτό όπως επιγράφει κανείς ένα γράμμα. «Κύριον Ιωάννην...».
»...Πιάνετε μια άλλη φορά στον περίπατο έναν κύριο και χωρίς ούτε την καλημέρα του νάχετε ούτε καν να τον ξέρετε, τον ρωτάτε τι ιδέα έχει για μια λέξη, την:	« Οίκαδε» !
Είναι μολαταύτα κι’ αυτή απ’ τις λέξεις μου. Ένα γράμμα μου σας τάχα έτσι επιγράψει: « Αξιότιμον Κύριον Ιωάννην Μαριάμπαν — Οίκαδε»... Ο κόσμος άρχισε να μουρμουρίζει για σας... να λέει ό,τι θέλει... Πολλά... κι’ ότι μια νύχτα επιτεθήκατε ερωτικά μιας γρηάς — της γρηα - Φανής της μαμής — που πήγαινε βιαστική σε μια γέννα. Της είπατε: Τη λατρεύετε. Την τρομάξατε, της ρίξατε το φανάρι απ’ τα χέρια...
Ο Μαριάμπας τινάχτηκε. Την άρπαξε ικετευτικά απ’ το μπράτσο. Την άλλη;... την άλλη; μουρμούρισε... μα ξανακάθησε. Ω αυτή... είπε γλυκά και αφήστηκε. Μπορεί να τη συναντήσω στην αιωνιότητα κάποτε... Ίσως ποτέ μου...
Η Ζαλούχου αποκόρωσε: «...Γράφετε (εξακολούθησε) γράφετε στο ίδιο σας γράμμα δυο φορές το "άνθρωπος” με όμικρον και το "μ’ εκτίμηση” πέρα για πέρα με ήτα! Ακόμα και το "Δεσπινίδα” ανορθόγραφα. Ξέρετε μολαταύτα καλά πως δεν γράφεται. Αδύνατο να μπει κανείς μέσ’ στο νου σας.
Μου είσαστε ύποπτος! Ποιος είστε; Πώς λέγεστε; Γιατί κουτσαίνετε ψεύτικα; Ακόμα κι’ αυτό καμωθήκατε. Επί δυο ημέρες ολόκληρες, άλλο δεν κάμνατε παρά να σβαρνάτε το δεξί σας ποδάρι! Με τα ίδια μου μάτια σας είδα. Εκεί κατά μήκος του χώρου, μπρος σ’ ένα βαπόρι το “Σάουθαμπτον” πούταν πλευρισμένο στο μώλο, σέρνατε εκεί επί δυο ήμερες το πόδι σας. Κουτσαίνατ’ απαίσια. Το κάνατ’ αυτό σαν θεός των δρυμών σβαρνοπόδης, σαν από γενετής σας εταίρος της εύθυμης συντροφιάς του Διόνυσου.
» Κι’ όμως το βράδυ που φεύγατε, ευθύς μόλις στρίβατε γινόσαστ’ αγνώριστος. Δεν είσαστε τότε κουτσός. Εξ εναντίας περπατούσατ’ υπέροχα. Τόσο που ένας διακονιάρης σας θάμαξε: Αχ νάχα τα ποδάρια του” φώναζε! Γιατί; Δίχως άλλο θα τον πληρώσατε έτσι για να λέει, θέλετε να σας διαφημίζουν τα πόδια σας!
Σιγή.
...Ως και το γραφικό σας χαρακτήρα ψευτίσατε. Κι’ εκεί παριστάνετε. Ίσως κάτι πάλι να θέλετε. Ν’ απορήσουμε ίσως· να γίνει τρόπος να πούμε: τι γραφικό χαρακτήρα που χάλασε! τι θάμα γραφή είχε πρώτα!
... Έπειτα μη σκάνετε άδικα... Αυτή δεν έχει ούτε μάτια γλαρά στο παράθυρο, ούτε μύτη αετίσια... Δεν πηδάει στα ντιγκίσματα!...
— Ποια;
Ο Μαριάμπας την πρόσεξε... ω δεν ήταν ανάγκη, δεν πείραζε. Μόνο ένστικτά του περίφερε γύρωθέ του το βλέμμα. Την αναζήτησε μ’ ένα μάτι περίλυπο μέσ’ στο πλήθος αυτό που το λίκνιζε γλυκά σε πόθους το πιάνο. Σε μια γωνία εκεί - στην άλλη άκρη της σάλλας — την είδε να τον περιεργάζετ’ αόριστη. Στέκονταν σκεπτική και γλυκειά. Στ’ αντίκρυσμά του εκείνη κοκκίνισε και πήρε βιαστικά τα μάτια της...
Σηκώθηκε τώρα η Ζαλούχου ορθή. Ορθώθηκ’ απότομα!
— Αλήθεια, ο προστυχομπογιατζής σας τι γίνεται; Α -χα! Ο έρωτας ζωγράφος εμάθαινε. Τι αναίδεια! Αμ’ το ταμπλώ; Εκείνο το πήδημα προς των σκελών της τη λόχμη;... Ηλίθιε!...
Κι’ έφυγε. Καθώς ξαναμμένη ανάστατη ανακατώθηκε όταν κόσμο, ο Μαριάμπας εγέρθηκε. Φαίνονταν σα ζαλισμένος κειχάμω. «Ποια;» είχε ρωτήσει κι’ ας ήξερε ποια εννοούσε η Ζαλούχου: τη μικρή Κελαδή. Μα αυτός τόπε: ποια; Είναι κάτι πράγματ’ ασύδοτα που φεύγουνε όπως έρχουνται ατά τους. Όπως σπάει απ’ το μολύβι σου η μύτη και λες εσύ έσπασ’ απ’ το μολύΒι μου η μύτη, ή όπως όταν βλέπουμε έναν σκύλο που κούτσαινε, σκεφτόμαστε μεις ότι βλέπουμε έναν σκύλο που κούτσαινε. Όσο για τις καρέκλες που κάθονταν; φτιάχτηκαν αυτές να κάθονται. Ω, για να κάθονται, ήταν βέβαιος· αλλοιώς δεν θα τις λέγαν καθίσματα. Μόνον που η ίδια αμφιβολία τον τάραζε, η αιώνια εκείνη απορία. Δεν ξέρει γιατί μετά το ηλίθιε θυμήθηκε κείνη τη λάμψη απ’ το μπρίκι. (Καθώς η λάμπα είχε μετατοπιστεί — που το φώτιζε — χάθηκε απ’ το χάλκωμά του η στράψη). «Πού νάχε πάει;» στοχάζονταν.) Εκειχάμω ο «πολιός γέρων» κοιμότανε. Έτσι ευτυχής ως ροχάλιζε νόμιζες πως θα ξυπνούσε ν’ αρχίσει; « Εις την εποχήν μου κι ’ εγώ ...».
Τι ώρα είναι; ξεφώνισε. Βιάζομαι. Την ίδια στιγμή διασταυρώνεται με την κ. Περνάρη. Λοιπόν ; του κάνει γελούμενη.
«Είναι κάτι πράγματα αλλόκοτα»... της λέει αυτός εμβριθά ανακόφτοντάς της το διάβα. Υψώνει δείχνοντάς της το χέρι: «Της έτυχε ποτέ να πηδήσει ένα κήπο ή νάχει αρρεβωνιαστεί με την άβυσσο; Να ακριβώς το πώς γίνεται: Καβαλικεύεις στα σκοτεινά το μαντρότοιχο και λέγεσαι Πάνας. Έχεις τότε ένα καλαμάκι με τρεις οπές και φυσάς: "...Θ’ αρρωστήσω γλυκειά μου Γαλάτεια!”. Ευθύς το μυθιστόρημά σου χλωμιάζει, κι’ οι ήρωές σου τρελλαίνονται. Γελοίοι! τους φωνάζεις, κατάμουτρα καθώς φυλλομετράς τις σελίδες. Χοροπηδάν σαν παγανά τότε αυτοί λες στη μνήμη των Φαύνων. Ξέρετε τι γίνεται τότε; Οι Πιττακοί ψιττακίζουν. Ο κήπος, τα δέντρα, ο έρωτας είναι όλα μια φλόγα. Γίνουνται τα μαλλιά της καπνός και σένα σε χαϊδεύει ένα χέρι. Ποιος ξέρει με τι τέχνη ένας άνεμος σούχει σκαρώσει την τρέλλα...» και τράβηξε την αρμαθιά των κλειδιών του... «υποθέσεις... μυστήρια»...
— Ρωτήσατε τι ώρα είναι; του λέει ένας δίπλα του: ορίστε και του βάλε το ρολόι στη μύτη. Ήταν 6 παρά τέταρτο.
Ο Μαριάμπας έγινε πράσινος, ύστερα χλώμιαοε. Ήταν ο Δημοσάρας αυτός, ο Δασάρχης. Στην αλήθεια δεν εννοούσε γιατί τον ενδιάφερν’ η ώρα, μάλιστα ούτε και γιατί βιάζονταν ήξερε· όμως δε θα του τόλεγε αυτουνού που να χάλαε ο κόσμος. Μα το ψωμί δεν τον σκότιζε αυτόνε η ώρα, μήτε και που να βιαστεί δεν τον έμελε. Προ πάντων τούτη τη φορά, είχε βρει ευκαιρία ακριβώς να μη βιάζονταν.
— Δεν με γνοιάζει για ώρα...
— Μα είπατε βιάζεστε.
…Έτσι είπε; Χα - χα!... Λοιπόν έστω. Βιάζονταν. Βιάζονταν μάλιστα πολύ, διαβολεμένα. Έπρεπε να προφτάσει το τραίνο. Φεύγει στις 6 ακριβώς.
— Στις 6 ακριβω - ώς!... του κάνει ο Δημοσάρας. Γράφεμ ’ ενίοτε. Έχει φύγει το τραίνο· είναι 6 και τέταρτο.
—Μα το ρολόι σας λέει παρά τέταρτο.
— Μην κυτάτε· πάω πίσω μίση ώρα...
— Πίσω μίση ώρα - α! Βλέπετε λοιπόν τι μου κάνετε μ’ αυτό το περίφημο «ορίστε» σας, με τ’ άλλο κείνο σας το «Γράφεμ’ ενίοτε»; Καλά εγώ θα καθόμουν εδώ χάμω και βιάζομαν χωρίς να πειράζω κανέναν.
— Τι σχέεε...ση! Τι σχέεε...ση!
— Μου λέτε τι σχέση; Μα αν δεν ήταν η ώρα σας ψεύτικη, τώρα δε θάταν 6 και τέταρτο και δε θάχε φύγει το τραίνο. Εγώ θα το πρόφταινα. Και λέτε... τι σχέση:
— Τι ιδέα! περίεργο... Λοιπόν, να σας έλεγα ψέματα;
— Όχι. Ή έπρεπε να μου δείχτε απλώς το ρολόι σας. Κι’ όχι νάναι 6 παρά τέταρτο, νάναι το τραίνο εδώ, κι’ εγώ να προφταίνω, κι’ άξαφνα να μου πήτε 6 και τέταρτο και τότε αμέσως νάχει φύγει το τραίνο και να μ’ αφήσετε όξω... Και τολμάτε να λέτε τι ιδέα;... να λέτε περίεργο;...
Ο Δημοσάρας στήλωσε πάνω του το ταραγμένο του μάτι.
«Μην είδατε την Κυρία μου;» ρώτησε.
— Όχι.
Α - να την! κάνει κι’ όλας και μάκρυνε. Γλύστρησε σαν ερπετό μέσ’ στη σάλλα. Πήγε γοργά και την έπιασε, της πέρασε το χέρι στο μπράτσο. Της έλεγε. Περπατούσαν πλάι πλάι και της μίλαε. Πόσο τάχα φαιδρό πρέπει νάταν αυτό που της έλεγε κι’ είχαν ταράξει στα γέλια; Κάθε τόσο αυτός έφερνε μπρος σ’ αυτή το ρολόι του· όλο έδειχνε πίσω του χωρίς να στρέφουν καθόλου. Για ποιον να της έλεγε; Γέλαε; Κοντά ’ν και το κλάμα. Ποιος ξέρει αν δεν κάθονταν κι’ αυτή εκειχάμω και βιάζονταν χωρίς να πειράζει κανέναν; Ποιος ξέρει αν δεν την κάμει να χάσει κι’ αυτή κάνα τραίνο; Κι’ άρχισε να την περιεργάζεται τώρα. Ήταν αυτή μια Κυρία μάλλον ψηλή, ντελικάτη με την κορμοστασιά σα λαμπάδα. Τα μάτια της ονειροπόλα παράξενα είχαν κάτι το μυστηριακό μπρος στα φώτα. Έπαιζαν σαν ανήσυχα πέλαγα. Ο Μαριάμπας την κύταξε. Στο τακούνι του γοβακιού της υψώνονταν τ’ ανάστημά της—γλυπτό—σαν σε βάθρο. Θυμήθηκε τη σιωπηλή Κυρία με τη μεταξωτή προσωπίδα της· τον άνεμο κείνον τον παγερό το νυχτιάτικο που θα ξεμάλλιαζε στις πλατείες τα δέντρα! Ώστε ήταν αυτή η γυναίκα του; η κ. Δασάρχη; Ω μα τότε την ήξερε. Ήταν αυτή η Σιγή και πήγαινε αγκαζέ προς τα δάση. Την λέγαν βρε αδερφέ Σιωπία . Πρέπει να κάθεται στην οδό Λευκών Γάτων αριθ. 24. Και πρέπει να έχει χάσει μια τσάντα.
— Κύριε Μαριάμπα, τι σκέφτεστε; είστε μονάχος;
Τον είχε πλησιάσει γλυκά και τον κύταζε· τον έπιασε απαλά απ’ το μπράτσο: Καθόμαστε;
Αχ άμορφη που ναι η Γης με τα λουλούδια της, όμορφος πούν’ ο ουρανός με τ’ αστέρια! Κάτι κορίτσια το λεν τόσο ποθεινά το «καθόμαστε» που είναι ν’ απορείτε γιατί ήταν ανάγκη νάχετε βρεθεί σεις ολόρθοι. Κάθησε λοιπόν αυτός εκειδά. Καθώς το πιάνο τούς τύλιγε μέσ’ στις βαρειές νοσταλγίες του, κάθησε κι’ η δ)νίς Κελαδή. (Κελαδή, δεν την έλεγαν; Λοιπόν θα κελάδαε).
— Ξέρετε... του κάνει απαλά... Ξέρετε, φίλε μου...
— Τι, Κυρία μου; τι; Πού νάχει πάει η λάμψη απ’ το μπρίκι; Ώστε και σεις τ’ αποράγατε;
— Όχι αυτό... τι ιδέα! Ξέρετε...
Ο Μαριάμπας την κύταξε. Μέσ’ στα καταλευκά της πουπούλιζε. Έμοιαζε σαν πουλί που θα γίνονταν μια ψαλιδιά στον αέρα ή θύμιζε σύγνεφα απ’ ανοιχτό παραθύρι. Πώς δεν ήξερε; — ήξερε... Να, όταν προ λιγάκι τον άγγιξε — τον έπιασε απαλά απ’ το μπράτσο — του μετάγγισε μέσα του κάτι αρμονίες βαθειές, κάτι βουές απ’ τα κύματα. Τούτ’ αυτό (που παίζονταν) το ταγκό τ’ ονειριάτικο, βρόνταε — ρυθμός και νόημα — εντός της. Ήξερε λοιπόν μα δεν τόλεγε. Ω, αυτός, δεν είχε πολλά λόγια. Ήταν λακωνικός στις κουβέντες του και επιφυλακτικός στις εκφράσεις του. «Των φρονίμων ολίγα!» δεν τούχε συστήσει ενός κάποιου;
...Η κ. Ζαλούχου εξακολούθησε αυτή — στέλνοντάς του με την άκρη των ματιών της μια σπίθα — η κ. Ζαλούχου σάς ζητάει συγχώρηση... είναι κατασυγκινημένη μαζί σας... σχεδόν που δεν έκλαιγε... Παραφέρθηκε... σας πρόσβαλε άδικα...
— Αλήθεια;... Με πρόσβαλε; Α  μα δ)νίς με σκλαβώνετε! ...
...Δεν ξέρω τι ακριβώς... Την είδα μόνο ταραγμένη κι’ α-ανάστατη.... Μου είπε να σας ζητήσω συγγνώμη... Ήταν σαν να παραμιλούσε κειχάμω... Συνέβη τίποτε; Καμμιά παρεξήγηση ίσως; Δεν μούπε περισσότερα...
— «Ακριβώς αυτό σκέφτομαι... Με πρόσβαλε;... Για να το λέει θα με πρόσβαλε... Πριν να γίνω Κύριος και δη αξιότιμος έκαμα πολλές προστυχιές στη ζωή μου. Τώρα δεν ξέρω ούτε πώς ακριβώς να νειρεύομαι ή πώς — σα χρειαστεί — να πεθάνω. Ωωω οι καλοί τρόποι! Μην Δ)νίς ξέρετε σεις, πώς ακριβώς ξεσκεπάζεται μια Κυρία στον ύπνο της; Δίνει καμμιά κλωτσιά στο σεντόνι της, ή αυτό αποσύρεται οίκοθέν του, ευγενώς; Φανταστείτε ότι ακόμα χτες ξέπεσα έως το σημείο να ονειρευτώ μια χελώνα. Ώστε ωραία με πρόσβαλε. Θάκαμα ίσως καμμιά γκάφα απίστευτη... θα είπα πάλι καμμιά χαζομάρα κειχάμω... ποιος ξέρει... θα ήμουν για φτύσιμο». Κι’ ο νους του πήγε στον αμαξά Ιωάννη. Δεν τον λέγαν καν Ιωάννη κι’ αυτόν τον φώναζε κι’ αξιότιμο Κύριο. Το χτήνος! «Φτου διάολε» έκαμε ο αμαξάς και προτίμησε αντίς αυτόνα τον άλλον. Κοτζάμ φτυσά και την είσπραξ’ ο διάολος!... ( Άμα ήταν πολύ ζηλιάρης θεέ μου. Αφού επειδής δεν ήταν ο ίδιος μονόφθαλμος, αμφισβήταε ότι οι κύκλωπες είχαν μονάχα ένα μάτι).
— Όλος ο κόσμος μπορεί να το λέει αυτό... όσο θέλετε ακόμα και σεις... Εγώ όμως Κύριε Μαριάμπα... εγώ... και κόμπιασε —έτρεμε αλαφρούλια η φωνή της.
... Εσείς!... Τι εσείς;
— ... Τι παράξενος είστε. Εγώ έχω δείγματα της άφθαστής σας λεπτότητας, τέτοιας που να ξεπερνάει τα νοήματα... σχεδόν που να εγγίζει τα άρια της τρέλλας!... Ενός φουκαρά, με 5 - 6 παιδιά και τη μαμά στο κρεβάτι, του είπατε προχθές (προσπερνώντας τον) ότι του έπεσαν τα χρήματα. Πράγματι, κυτάζοντας στα πόδια του ο άνθρωπος είδε φουσκωτό ένα πορτοφόλι. Το πήρε. Ξέρετε πόσα είχε μέσα ;
— Ποσώς.
— Κολλαριστά τρία χιλιάρικα και εννέα κατοστάρικα! Το ρίξατε σεις!
Και σώπασε. Σωπαίναν κι’ οι δυο τους.
Ύστερα: «Δεν παραλείψατε όμως, παρακάτω αποκεί, να σταματήστε τον κ. Πρωτόκολλο.
— Κάποιον Κύριο, με μια φωνή και δυο πόδια;
— Και να τον βεβαιώσετε ότι «Αληθώς, έχει εξαίρετους οδοντοϊατρούς η Χαλκίδα, αλλά ότι σας, δεν σας χρειάζονται διόλου, διότι έχετε πολύ - πολύ γερά δόντια!». Και τραβήξαντας ένα καρύδι απ’ την τσέπη σας, το ροκανίσατε εν τω άμα!
— Ναι, αλλά ο Κύριος τόσκασε! Τόβαλε, λες και θα τον έτρωγα, στα πόδια!
— Τώρα, ο κ. Ραμάς, εκεί (και τον έδειξε) ακούστε τον, ισχυρίζεται φωναχτά, ότι το καρύδι ήτανε κούφιο!
Υγρό το κάτω χείλος της έσπασε. Σ’ αυτό το σπασμικό γύρ’ απ’ το στόμα της τρίγωνο, φάνηκε σαν για πάντα αιχμαλωτισμένη η αγάπη. Ο Μαριάμπας την κύταξε.
... Μα ναι, κάτι τέτοιο... κάτι παρόμοιο... σχεδόν αυτό ακριβώς που είπε: η τρέλλα!... Αυτό είναι όλο... Ποιος ξέρει με τι τέχνη ένας άνεμος...
Σώπασε. Είχε έναν τρόπο, να σωπαίνει παράξενα. Τα ντουβάρια, οι οχτάποδες και τα μπετόν - αρμέ τον ζήλευαν. Ώστε λοιπόν δεν τον έδιωχναν; Ποτέ δεν θα τον φτύναν τουλάχιστο; Μόλις είχε κατορθώσει και είσπραξε ένα (όχι και τόσο φωναγμένο) : ηλίθιε! ενώ αυτός και τι δε θάδινε και για ένα τέλειο μπερντάκι! Αχ πόσο η ζωή του εστάθη ασήμαντη, πόσο αποτυχημένοι του οι ρόλοι. Οι πόθοι του (όλοι, οι αγώνες του — άσημοι — έμοιαζαν σαν ψάρια, ή θερία. Θυμήθηκε την «Κυρία του Σάουθαμπτον». Την είχε φέρει (αόριστο μέσ’ στις αχλές του) το πλοίο, πάλλοντας μια βεντάγια στην πλώρη του πελώριων κυμάτων και αφρών.
Έπειτα την ξαναπήρε και χάθηκε. Ξαφανίστηκε μέσ’ σε καπνούς και εξάτμισες εκεί προς το Νότο, τόσο μελαγχολικό — ως λικνίζονταν — που λες πως τη Λύπη μετάφερνε. Ω αν της είχε εμπιστευθεί — και να κούτσαινε — τα όνειρά του, τους τρόμους. Δεν θα ταξίδευαν τώρα στην αιωνιότητα αντάμα της; δε θα σβάρναγαν — κι’ αυτή μαζί — το ποδάρι; Θάταν το ίδιο σαν νάσαν διηγημένα στα κύματα, στους ανέμους και στ’ άστρα. Μα δίπλα του η Κελαδή κελαδούσε.
...Πόσο ήταν παράξενος! Στην αλήθεια αυτή δεν ήξερε έναν άλλον άνθρωπο όμοιό του... της έκανε τρόμο και μαζί θαυμασμό να τον βλέπει... Να, προ ολίγου εκεί, είχε σταθεί και τον κύταζε. Ποτέ δεν τον φαντάζονταν έτσι. Από μια άκρη της σάλλας ακίνητη, ολομόναχη εκεί τον περχεργάστη τρελλά... Ποιος ήταν; Τι καπνό φούμαρε; Πολλοί το ρωτάγανε... Η κ. Ραμά τον απόφευγε. Η κ. Περνάρη επίσης. «Τι ξέρεις πούθε να κρατάει η σκούφια του!» είχε ειπωμένο αυτή η Κυρία. Και πολλοί συμφωνούσαν... Να του τόλεγε; Την τάραζ’ αόριστα, την αναστάτων’ η θέα του... Την συγκινούσε παράξενα, να τον θυμάται μοναχή. Άκουσε και την κ. Ζαλούχου να λέει. Έτρεμε αλαφρά ως της έλεγε κυτάζοντάς τον λαθραία. Αδύνατο να ξαναϋποστώ τη ματιά του... Τον έβρισα... Θάμουν καλή να τον φτύσω... Κάμε τον τουλάχιστο να φύγει αλαφρός... δεν τον βλέπεις;... είναι θείος στην λύπη του... διώχτονε!...
Σιγή. Ακίνητος όπως ήταν στη θέση του ένοιωσε να τον πλησιάζει το θείο. Αχ τι έλεγε; Διώχτονε; Και λοιπόν τι περίμενε; Διώξεμε παρακάλαε... διώξεμε...
...Μα όχι... όχι αυτό... αν έφευγε... ω είναι φριχτό. Άλλο ήταν να κάθεται εκεί άλλο... να σωπαίνει... λόγου χάρη να φαίνεται... έστω να τον κυτάνε κρυφά... κι’ άλλο να λείψει. Να πάει αίφνης κατευθείαν στην πόρτα και να χαθεί πίσωθέ της, ή ν’ ακουστούν τα βήματά του στο αντρέ προς τα έξω! Οι άνθρωποι δε θα μιλούσαν... μα ευθύς ως προσπέρναε θα τον δείχναν στους άλλους: τον βλέπετ’ αυτόν;
— Κι’ οι άλλοι θα μ’ έβλεπαν.
... Ω αυτό, ω αυτό... Να, θα ήταν (του τόλεγε) απίστευτο. Από τώρα το σκιάζονταν: Οι άνθρωποι θάμεναν εδώ σαν μέσ’ σ’ όνειρο... Όλ’ αυτά, οι καλεσμένοι, η μουσική, τ’ αντικείμενα, θάσαν ακατάληπτα, άυλα... να πούμε μια συγκέντρωση έρημων ίσκιων και ανέμων...
Ο Μαριάμπας δε μίλησε. Σώπασε... Σώπασε κι’ η Κελαδή εκειδά. Βυθίστηκε μέσ’ σε μια σιωπή αδιατάραχτη, περίεργα συνεπαρμένη σε χάη. Σκέφτονταν. Θυμήθηκε το γράμμα του. Της είχε απαντήσει στην επιστολή της ευθύς, γράφοντας δυο φορές το άνθρωπος μ’  όμικρον και το μ’ εκτίμηση πέρα πέρα με ήτα... Αυτή τόχε γράψει το γράμμα πως στέλνονταν τάχα απ’ την υπηρέτριά της την Αριάδνη Σμιρλή. Η ίδια αυτή είχε γράψει και για το μύτο (πούταν γραμμένο με ύψιλον). «Τι αίσχος... της είπε τότε η Ζαλούχου... τι αίσχος... Είναι ένας τέλεια αγράμματος!». Αυτή όμως ήξερε: Δεν ήταν — δεν ήταν. Τόχε κάμει προς χάρη της φτωχής υπηρέτριας. Από άφθαστη ευγένεια είχε ανορθογραφήσει απαίσια, είχε κάμει τα ίδια λάθη τα ορθογραφικά τα δικά της. Η ίδια αυτή είχε γράψει το άνθρωπος: άνθροπος και το μ’ εκτίμησιν έτσι: μ’ εκτήμησην.
Και: τι καλός, τι καλός! Της είχε απαντήσει ευθύς «...μόλον πούταν πολύ απησχολημένος... Φανταστήτε αλληλογραφία επείγουσα... Σκεφτείτε “Σεβαστόν Υπουργείον...”». Μα γιατί όμως είχε αλλάξει το γραφικό χαρακτήρα του; Γιατί προσποιούνταν; Φαίνονταν σαν να μην είναι αυτός. Απ’ την Κοζάνη της έγραφε γράμματα όλο φλόγα και πάθος... Και τώρα... Φάρσα ήταν, ή σύγχυση; Από τη μάννα της είχε ζητήσει («εις γάμου κοινωνίαν» ως της είπε) την άσχημη. Την είπε μολαταύτα Νανά...
Έπειτα ήσαν κι’ άλλα συμβάντα παράξενα... να πούμε κάτι πράγματα μάλλον κωμικά και γελοία. Η Μύριαμ Χόπκινς - λάι η Προξένου της Αγγλίας, της έλεγε ακριβώς ένα τέτοιο. Ότι δηλαδή αυτός ο Μαριάμπας ήταν ένας «άντρωπο αλλόγκοτο». Είχε πάει στο Προξενείο μια μέρα και ζήτησε να μιλήσει στον Πρόξενο. Είχε ελεεινά πρησμένο το δεξί του το μάγουλο· «ντούμπανος». Τον είδε, του μίλησε. Ήταν για ’να ταξίδι στην Αγγλία που σκέφτονταν. Είχε εκεί λέει, κάτι «υποθέσεις λεπτές... λεπτεπίλεπτα πράγματα...» Μα ο Πρόξενος κύταζε του μάγουλού του τον όγκο. Κρέμασε τα ματογυιάλια στη μύτη του, έτσι που λες τους είχε συμβεί το δυστύχημα. Ήταν δηλαδή σα ’να ποδηλατάκι μικρούτσικο πούχε καβαλικέψει ένα τοίχο.
... Ω αυτό τόχε πάντα του... Ήταν ένας κρεάτινος όγκος... ο Μαριάμπας του κάνει.
— Πάντα του; τον ξαναρώτησ’ ο Πρόξενος... Από πόσον καιρό; και το μάλαξε. Έκανε ντίαιτος; Και το ζούληξε αλαφρά με το δείχτη.
... Μα σχεδόν δε θυμόταν... από μικρός τόχε αυτό... πρόκειται «περί απλής κρεωμάζης!»
Από μικρός! δε θυμόταν! δεν έκανε ντίαιτος ;
Αχ! Ο Χόπκινς - λάι αναγάλιασε, νόμισε πως ξαναγενιόταν κειχάμω... Ώστε λοιπόν δε θα πέθαινε; Ώστε να μην κι’ αυτός πια έκανε ντίαιτος; Επρόκειτο ακριβώς περί της ίδιας περίπτωσης. Απαράλλακτος σαν τον δικό του ένας όγκος. Ήταν στο ίδιο μάγουλο στο δεξί του ακριβώς, με την ίδια πελιδνή κηλίδα στο κέντρο. Κι’ αυτήν ένα στεφάνι σκοτεινό την περίκλεινε. «Πρόκειται περί απλής κρεωμάζης» τούχαν πει οι Χαλκιδαίοι γιατροί. Δάκρυσε από ευτυχία ο κυρ - Πρόξενος. «Γελοίοι... έστριψε προς τη Βιέννη και φώναξε... μεγαλόσχημοι γιατροί κουτεντέδες... Σας διαψεύδουν τα πράγματα. Διότι δεν πρόκειται "περί κακοήθους όγκου -καρκινοειδούς νεοπλάσματος”, άλλα "περί απλής κρεωμάζης”... Οι Έλληνες "ια-τρείς” σας εξευτέλισαν!...». Έπειτα αυτός έφυγε και τον συνόδεψε ο Χόπκινς - λάι ως την πόρτα. Τον αποχαιρέτησ’ εκεί με κάτι φαπίτσες χαράς. Ο άλλος έστριψε τη γωνία και χάθηκε. Τότε «αυτό το άντρωπο» άνοιξε «πάλι μεγκάλος» το στόμα. Τα άνοιξε κι’ έφτυσε. ' Ήταν μια μπάλα που έφτυσε, ένας βώλος από κερί σαν καρύδι! Το μάγουλο χώνεψε· δεν ήταν πια το μάγουλό του πρησμένο! Κατά τύχη τα είδε αυτά απ’ τον κήπο της που ήταν κατεβασμέν’ η Προξένου. Τώρα τ’ άλλα ήσαν ευνόητα. Ο Χόπκινς - λάι έτρεξε προς αυτήν... την αγκάλιασε... τη φίλησε ευτυχισμένος στον κήπο... Ω Μάι Μύριαμ κι’ έκλαιγε... Ω Μάϊντίαρ κι’ εγέλα... ούτε ντίαιτος θάκανε. Φυσικά, δεν του μίλησε αυτή. Δεν του κατέστρεψε την απατηλή του ευτυχία!...
Έξ’ απ’ αυτά, ένα απόγεμα «το ίδιο αυτό άντρωπο» έχασκε μπρος στων παπουτσιών της τ’ αχνάρια. Καθώς γιαλό γιαλό ένα απόγεμα έκανε τον περίπατό της μονάχη, οι μύτες των τακουνιών της αφήνανε βαθειά λακάκια στην άμμο. Έπειτα είχε πάει και κάθηοε πίσω από κάτι φτέρες κει κάπου. Τότε τον είδε. Έσκυβε πάνω από κάθε βούλα και σκέφτονταν, έχασκε σαν μπρος σε — ποιος ξέρει τι — θάμα. Α - μα ήταν αλλόγκοτο!
Αυτά κι’ άλλα της τάχε διηγηθεί η Κα Προξένου, στο σπίτι της.
Έπειτα άρχισαν οι δυο γυναίκες διάφορα, στρέψαν την ομιλία σε άλλα. Συζητούσαν και γέλαγαν: Ότι έτσι ότι αλλοιώς και ότι της ρήμαξαν τ’ άνθη. Κάποιος μπαίνει τη νύχτα στον κήπο και κόβει λουλούδια. Ο Πρόξενος κι’ η ίδια αυτή παν να σκάσουν. Προτιμάει τις βιολέττες. Δεν προφτάνει να λουλουδίσει βιολέττα και διά νυχτός γίνετ’ άφαντη. Κι’ είναι το άνθος αυτό (της είπε η Προξένου με πίκρα) είναι το μόνο άνθος της εποχής, σχεδόν το μοναδικό στολίδι του κήπου. Κάθε τόσο ένας άνθρωπος μπαίνει κρυφά και τις κόβει. Ριχιέται στα μαντρότοιχο από το χαμηλότερο μέρος, καβαλικεύει τα κάγκελα κι’ οπ! πηδάει στο περιβόλι. Μια νύχτα προ ημερών, παραφύλαξε. Πίσω απ’ το τζάμι της κρεβατοκάμαράς της — στα σβηστά εκεί— παραμόνεψε και τον είδε να δρασκελάει το κιγκλίδωμα. Έπειτ’ από λίγες στιγμές ξαναπήδησε κι’ έφυγε. Δεν του μίλησε — ήθελε απλώς να βεβαιωθεί — δεν τον γνώρισε. Όμως για άλλη φορά του επιφυλάσσει μια έκπληξη. Μια έκπληξη σπάνια. Και της είπε ποια έκπληξη. Α-μα ήταν εξαίσιο! .. . exceeding original όπως τόπε. Τι ιδέα έχεις Βινιέτ; τη ρώτησε έπειτα... Μην τρομάξει; μην πάθει; Γιατί δεν ήθελε να του κόψει και τα αίματα. Μόνον απλώς, να τον σκιάξει... Και μετά μικρό δισταγμό, σα να ξανάφερνε στο Μαριάμπα το λόγο: Πόσο ήθελα να τον γνωρίσω τούτο «το άντρωπο». Και της είπε τι έκαμε: Να, είχε αφήσει επίτηδες να της πέσει μπρος σ’ αυτόν το τσαντάκι της. Της παράστησε πώς γινήκαν τα πράγματα. Καθώς αυτός έρχονταν πίσω της, έσκυψε μια στιγμή και το πήρε. Περίεργο... το πήρε φίλεμ’ μ’ έναν τρόπο απίστευτο... σχεδόν τόχωσε σα λωποδύτης στην τσέπη. Τον είδε αυτή; μα δε μίλησε... Αυτά.—...
Στράφηκε η Κελαδή να τον ιδεί. Τα μάτια της τώρα, άφηναν κάτι λάμψεις χρυσές σαν νύχτα μ’ αστραπές και φεγγάρι. Τον περιεργάστη λαθραία του. Δεν ήταν καν ζήτημα όμορφου ή άσχημου. Κυτάζοντάς τον ιδέα της μάλλον σε κάτι άλλο ακροβατούσε. Ταλαντεύονταν στο μεταξύ λογικού ή παράλογου, κανονικού ή απίθανου, παράξενα τραγικού ή γελοίου. Έβηξε. Έκαμε- δαχτυλιδάκι το στόμα της. Ρώτησε: Αγαπάτε τις βιολέττες πολύ;
— Ναι, πολύ...
Δίστασε μια στιγμή η δεσποινίς, ανακάθησε. Αισθάνονταν την καρδιά της γλυκά ταραγμένη... Εννοώ το άνθος είπε σιγά.
Ο υπαινιγμός ήταν τέλειος. Χαμογέλασ’ ο Μαριάμπας γλυκά. Έγινε σαν πανσέληνο η φάτσα του — χα! Ήταν σαν νάλεγε: «μα κι’ εγώ» και δεν τόδειξε· ω η μετριοφροσύνη... η μετριοφροσύνη!... είναι μεγάλο προτέρημα... Τόσο, που, ενώ κάποιος του είπε προχθές ότι «έχει κάτι το πολύ σοβαρόν εν τω συνόλω του» δεν — αυτός — τον πληροφόρησε ότι έχει και μέγα επιβάλλον. Και ότι μπόραε να κουνάει όταν του άρεσε, σαν του λαγού τώνα απ’ τ’ αφτιά του.
Γέλασε η Κελαδή, την συνεπήρε ένα χάχανο. Λαμπρό το στόμα της πλήθυνε — χίλια πουλιά — στους καθρέφτες. «Τι εξωφρενικό — τι τρελλό... Α χα-χα!». Ήταν — με τη σειρά της σα νάλεγε:... Θεέ μου λοιπόν... μα λοιπόν... με λένε Βιολέττα... θάταν νόστιμο αν δεν εννοούσε αυτά... αν λόγου χάρη... Έπειτα — έπειτα — ξέρετε;» στρέφει και του λέει εκειδά. Είχε μια μικρή σπίθα κοροϊδευτική μέσ’ στο βλέμμα της. Η φωνή της απήχαε όλο και νέες ποικιλίες. «...η Μύριαμ Χόπκινς- λάι... ακριβώς ναι αυτή... αχαχά... τι αθεόφοβη Εγγλέζα... της μαδάτε κάθε τόσο λέει τα άνθη της... ακριβώς τις βιολέττες... Γιατί τάχα αυτές; Ευτυχώς... ευτυχώς που δε φύγατε... που δεν πήγατε αίφνης κατ’ ευθείαν στην πόρτα και να χάνοσταν όπισθεν... Ω αυτό!... Ή, που στο αντρέ εκεί — προς την έξοδο — δεν ακούστηκαν τα βήματά σας να σβήνουν!... Θάσαστε τότε σαν ’να ντίγκισμα (μιας χορδής πούσπασ’ άξαφνα) ή σαν ράγισμα διηγημένο στους τρόμους... Αυτά λοιπόν... εννοώ την Προξένου... αυτή σας επιφυλάσσει μια έκπληξη... μια έκπληξη σπάνια... Έχει βάλει δυο φυσίγγια στο δίκανο άσφαιρα. Δεν έχουν παρά τα καψύλια μονάχα. Ξέρει αυτή. Σεις θα ριχηθήτε και θα πηδήστε τον κήπο της. Έπειτα θα σταθείτε εκειδά δίχως άχνα — δεν θα κινηθείτε σεις μια στιγμή. Τότε αυτή πάλι ξέρει...
Απ’ αψηλά, απ’ το παράθυρο της κρεββατοκάμαράς της εκεί, θα σας αστράψει δυο βρόντους... δυο σμπάρους ταυτόχρονους... Αχα - χα!... Φανταστείτε τον τρόμο σας.. Ίσως να σας πρηστεί κάνα μάγουλο πάλι... ακριβώς, το δεξί σας... ίσως να μην ξανακουτσάνετε πια... Μην μου πήτε: γιατί μου το λέτε; Είναι ολοφάνερο.. Δεν θάταν ευχάριστο να σας έρχονταν κόλπος. Ακριβώς ο κ. Δημοσάρας μάς έλεγε ότι δεν είχατε καθόλου χλωμιάσει. Μα μόλις σας είπαν πως είχατε χάσει το χρώμα σας, έγινε το πρόσωπό σας σα θειάφι: «Αλήθεια; (τον ρώτησε) χλώμιασα πολύ; πώς με βλέπετε;» Και τραβήξατε για το Ληξιαρχείο και ρωτήσατε τον Ληξίαρχο να σας πει, ποιοι είχαν σήμερα πεθάνει; Και ύστερα κύταες τα, στους τοίχους, νεκρώσιμα και διάβαζες φωναχτά τα της κηδείας!...
Το φίνο σπάγγο του λαιμού της τανύζονταν. Γέλαε, μίλαε, όπως θάπλεκε στις χορδές μιας κιθάρας ένα παράξενο κέντημα από φως και φεγγάρι.
...Σήμερα (ξακολούθησε) σήμερα δημοσιεύτηκε σ’ όλες τις ντόπιες εφημερίδες μια ταυτόσημη δήλωση. Σας ζητούν στην οδό Λευκών Γάτων αριθ. 24. Το κάνουν από μεγάλη ευγένεια κύριε.
Υπάρχουν κάτι διαλείψεις στα λόγια. Στο τέλος κάθε κουβέντας της έμενε κάτι από παραμύθια και ήλιους. Κελάριζε η μιλιά της σαν φλύαρο μακρυσμένο ρυάκι.
… Απ’ την Κοζάνη μιλούσατε πολύ καλά τα ρωμέϊκα. Τι είδους διάλεκτος είναι τώρα αυτή; Σανσκριτικά; Κορακίστικα; Μιλάτε σαν την Πυθία που μάσαε — για να ζαλιστεί — πικροδάφνη, ή σαν αναχωρητής που τον σφλόμωσε η αναλλαξά και η λύγδα.
Και γοργά με τον τρόπο που δίνει κανείς ένα χτύπημα. Είναι αλήθεια ότι παρασύρθηκα πρόστυχα σ’ αλληλογραφία μαζί σας. Μου το ζητήσατε σεις μέσον του καταφρονεμένου «Μπουκέτου». «Ο φιλομειδής τράγος!» γράφατε, ζητεί αλληλογραφία με την «Βιολεττί Συννεφιά». Δέχτηκα. Δεν σας ήξερα. Σας υπόπτευα κύριο.
— Κύριο!... είπ’ ο Μαριάμπας χαζά... ώστε είχατε τόσο μικρή ιδέα για μένα;
 Έγινε σκεφτική μια στιγμή. Το σοβαρό της εμίλαε. Έπειτα, με φωνή που κατά διαστήμ’ ιρίδιζε κάτι αγορίστικους τόνους: «Ακούστε. θα σας τα πω με δυο λέξεις. Με λένε Βιολέττα. Στην υπηρέτριά μου προσφέρνετε κάθε τόσο βιολέττες. Είμαι κυρία της... Ώστε δεν είναι σωστό. Αλλάχτε το άνθος σας — τελείωσα !».
Κι’ έφυγε. Η σιλουέτα της χάθηκε σπασμωδική μέσ’ στον κόσμο.
Έμεινε ο Μαριάμπας κειδά. Ακριβώς δεν εννόησε: η Μαρκησία ή η Αγγειογραφική δηλαδή; Πάντως ήταν περίεργο. Ως κι’ η αρρεβωνιαστικιά του τον ξέγραφε. Δεν θα τον περίμενε πλειο με τα μάτια γλαρά στο παράθυρο κι’ ας ήξερε όσο ήθελε αυτός ότι έχει και τη μύτη αετίσια... δεν έχει να κάμει... «... Απορώ πώς παίρνετε Κύριε μια οικειότητα τόση μαζί μου...» ήταν η απάντησή της (που τούστειλε) σ’ ένα του φλογερό ραβασάκι... «...μια οικειότητα τόση μα-ζίιι του!». Αυτά δα ήταν απ’ τα άγραφα. «...Μα χρειάστηκε να είχε πολύ πια περισσότερη (της απάντησε) για να σφιχταγκαλιαστούμε στον κήπο...». Επόμενο. Ήθελέ το και τ’ άκουσε. «...Είσαι ένας συκοφάντης, χυδαίος!» ήταν η απάντησή της η δεύτερη. Συκοφά - άντης! Γιατί; Ήταν ψέματα; Μα αυτός θυμόταν καλά να είχε πηδήσει τον τοίχο. Την ορισμένη ώρα, στις δυο απ’ τα μεσάνυχτα τον είχε καβαλικέψει και πήδηξε στο μπαξέ σαν τελώνιο. Λοιπόν να τα λέμε; Τα πράγματα σύμβηκαν ακριβώς όπως είπαμε. Να, όπως χέρι-χέρι τ’ αγόρια πηδάνε και όλα μαζί τραγουδάνε το Μάη : τραλαλά-τραλαλά !... όπως λόγου χάρη ξέρουν μονάχα τους πώς να γίνουνται κίτρινα της αγριοκάπαρης τ’ άνθη. Ώστε μυστήριο. Ψέματα — κινηματογραφίες θα ήσαν... καθώς πήρε το μάτι του και τη Σιγή κάπου κει, σκέφτονταν τι είδους νάταν τάχα η ψυχή της. Καμμιά χτυπιά πα σε τούμπανο, ή καμμιάς χαλκομανίας τα δάχτυλο κολλημένο στα χείλη; = Σιωπή! Κύταζε και τα δυο ρυάκια των μπράτσων της, κείνους τους γυμνούς ώμους της πούμοιαζαν σαν δυο  παράλληλες κόρες. Ζυγοί και λευκοί, ήσαν σαν δυο αδερφές ομογάλακτες σφιχτά αγκαλιασμένες μαζί της. Μια λέξη πικρή τον βασάνιζε. Τέλειωσα ! η ματιά της, κεντρί, τον χαντάκωνε. Ήταν σαν νάλεγε: Ξαναπαίξαμε τάβλι μαζί; Ε λοιπόν μήτε πείραζε. Αυτός θα της πρόσφερνε αιώνια βιολέττες. Στο πείσμα της αυτός θ’ αγόραζε βιολεττί μια γραβάτα, θα μάθαινε βιολί, μπασαβιόλα. Βιολιντζής ρε θα γίνονταν.
Πλησίασε εκειδά ένα παράθυρο κι’ έσυρε απαλά την κουρτίνα. Κόλληοε το πρόσωπό του στο τζάμι. Σκέφτονταν αν είχε τ' όντι κουτσάνει. Εκεί κατά μήκος μπρος στο βαπόρι στο «Σάουθαμπτον» σβάρναε επί δυο μέρες το πόδι του! Λοιπόν μήτε κι’ αυτό δεν τους ξέφυγε; Ώστε κι’ αυτό τόχαν μάθει; Ψηλά τ’ αστέρια τρεμόσβεναν. Βεργολυγερή η αυγή μέσ’ στο νάζι της, τούδειχνε και τ' ασημένια της δόντια. Πετάγονταν χλωμό φεγγάρ’ απ’ τους βράχους. Αυτός ο προστυχομπογιατζής με τι σφάχτηκε; Το πόδι της!... σκέφτονταν.
Είχε σωπάσει το πιάνο. Βουή και καπνός κυριαρχούσαν στη σάλλα. Οι καλεσμένοι γαβρίαζαν. Έστριψε ο Μαριάμπας να ιδεί: Ορίστε... του κάνει μια δούλα πεντάμορφη υψώνοντάς του το δίσκο. Ήταν κατάφορτος από ποτηράκια λικέρ. Αυτά η ψυχούλα τον κύταε. Φαίνονταν σαν νάχε κάτι να του πει εκειδά. «Μαμζέλ — θέλετε τίποτα;».
— Ναι, μα όχι τώρα...
Παίρνει ένα κυπελάκι στο χέρι του. Ήταν πάντα αυτός πούχε πει κείνο το: των φρονίμων ολίγα, που επίσης τόσο ευτυχείς (τον βεβαίωναν) ήσαν για τη γνωριμία τ’ οι άλλοι. Τι ευκή θεού — Ψέματα θα τούλεγαν; Μπράβο του και κείνου του διακονιάρη που γκάριξε θαμάζοντάς του τα πόδια!
Στο κέντρο μιας χαριτωμένης συγκέντρωσης βλέπει το γιατρό να παρλάρει. Ύψωναν όλοι μαζί τα ποτήρια τους. Λοιπόν πάλι πρόπινε; Κυτάζοντάς τον ο Μαριάμπας αιστάνεται να γίνεται άξαφνος, γοργός, γαλαντόμος. Έτσι όπως κράταε και δαύτος το κύπελο πάει μεταξύ τους. Η εύθυμη πλειάδα τον κύταξε. Ήσαν εκεί ο λοχαγός, η Ραμά, η Περνάρη κι’ άλλες κυρίες· έμοιαζαν γύρω απ’ το λοχαγό σαν πεταλούδες ανήσυχες γύρω από ορχεοειδές ανθισμένο... Στη θέα του η συντροφχά αναγάλλιασε: Πρόποση! Πρόποση! φώναζαν. Ο Μαριάμπας, τότε άρχισε: «...Προπίνω... άρχισε με φωνή που κρυφότρεμε... δηλαδή... ακριβώς ναι προπίνω!... Ακριβώς!...». Κόμπιασε. Ξακολούθησ’ ανάστατος... «...Εννοώ εις υγείαν... αμφοτέρων των ημισφαιρίων των παρουσών Κυριών... ως και όλων των Κυριών των παρόντων ημισφαιρίων...». Οι κυρίες κυτάχτηκαν, έπειτα κοκκίνισαν. «Είναι φοβερό... φοβερό... άρχισε να ξεφωνίζει ο γιατρός... Είπε, ακριβώς, το ανάποδο!...». Ο Ραμάς εγινε από κόκκινος πράσινος, ύστερα χλώμιασε.
— Πώς είπατε;... του κάνει βραχνά... επαναλάβατέ το αυτό να τ’ ακούσω...
...Υπέρ... κάνει ο Μαριάμπας τραυλά... υπέρ...
— Μην είστ’ από τ’ Άβδηρα;
— Όχι...
— Τότε άλλη μια φορά σας ρωτώ... υπέρ των Κυριών των δύο ημισφαιρίων ή...
... Το ίδιο κάνει... μουρμούρισε...
— Καλέ περί αιμοσφαιρίων εμίλησε... λέει η Κα Ραμά φωναχτά.
— Ναι για δαύτα... λέει κι’ ο Μαριάμπας εμβρόντητος. Μην, αυτός ο νεαρός που σπουδάζει όλο περί αιμοσφαιρίων, δεν μιλάει; η καρδία λέει, πάλλει για να κυκλοφορεί μέσα μας το αίμα. Αναπνέουμε, λέει, να μη σκάσουμε! Τα περί ταχυπαλμίας στον έρωτα, είναι, λέει, ψέματα.
— Τώρα εξακολουθήστε... του κάνει ο Ραμάς... Λέγατε λοιπόν...
Ο Μαριάμπας βιάστηκε ν’ απομακρυνθεί από κείθες... «Οχι τίποτα» είπε. Ένοιωσε να τον θολώνει μια ζάλη. Στη δίνη αυτή των κεφαλιών και των ώμων αιστάνονταν άσκημα. Μολαταύτα εννοούσε καλά πως οποίος πίνει νερό θα διψάει· μάλιστα ήταν σίγουρος ότι όποιος δεν ανασαίνει πεθαίνει. Ήταν καλός να τ’ ορκίζονταν. Κι’ ήταν ευτυχής επειδής ήταν σίγουρος, επειδή ήταν καλός να τ’ ορκίζονταν. Προχώρησε βουβός και σκυφτός. Κάτι ήθελε. Σκέφτονταν.
Κύταζε το τετράγωνο κάδρο της εικόνας εκείνης που παρίστανε τις δυο συνομιλούσες κυρίες. (Καθώς ο άνεμος φύσαε - κολπώνοντάς τους τις φούστες - αυτές παριστάνονταν βυθισμένες σε μια συνομιλία βαθύτατη). Ήταν πολύ τετράγωνο το κάδρο αυτό. Ήταν τετράγωνο αμετάπειστα, καταπληκτικά και για πάντα. Τ’ άρεσε και πολύ πούχε σταθεί τιποτένιος και άνανδρος! Λίγο ακόμα κι ο λοχαγός θα τον μπάτσιζε. Μπορεί και με το ξίφος του να τον διαπέρναε κι’ όλας... Αναρωτιόταν εξαγριωμένος (και θύμωνε) αν δεν τον έσωσ’ ο διάολος... Και παραδόθηκε σε θολούς λογισμούς, πέταξε στα περασμένα ο νους του. Να η ζωή του σαν ένας θίασος εξαίσιος κι’ αυτός πρωταγωνιστής των πραγμάτων. Είχε σταθεί αυτός πάντα μαιτρ μέσ’ στις γκάφες του, μαέστρος της κάθε στραβομάρας. Ας πρόσεχαν οι άλλοι όσο θέλανε, ας υποκρίνονταν όσο θέλανε μπροστά του. Αυτός όπως και νάταν θα φαλτσάριζε θα στέκονταν για μια στιγμή απροσδόκητος, μοιραίος… ένα μόνο ήθελε νάφευγε. Να πήγαινε κατ’ ευθείαν στην πόρτα και να χάνονταν πίσω της, ή ακριβώς όπως είχε πει η δ)νίς Κελαδή ν’ ακούονταν τα βήματά του όξω... Εκεί τότε η νύχτα θα πρόφταινε. Τρυφερή μέσ’ στα ρίγη της, άσπιλη, θα τούδινε το μελαψό της χεράκι, «...παιδί μου» θα του ψιθύριζ’ αέρινα... «αγριογυιέ μου...». «Κύριε!, (του κάνει ένας πλάι του) με πατήσατε απαίσια!. Μου ταράξατε τον κάλο μου!».
Πλάι τ’ εκεί κάτι κυρίες μιλούσανε: Ξέρεις καϋμένη έλεγε η μια στην άλλη, μούκλεψαν το δεξί μου γοβάκι.
— Το δεξί σου! και πώς;
— Ένα πράγμα περίεργο. Έστειλε ο τσαγκάρης ζητώντας το για να το ιδεί μια Κυρία. Ήταν πολύ μοντέρνο το σχέδιο με έξτρα δέρμα φιδίσιο. Τόδωσα μα όταν το ζήτησα μούπαν ότι δεν είχαν ιδέα...
— Ω  λαλά! έκαμ’ η άλλη ακούοντας... και καλά, μόνο τόνα;
Έστριψ’ ο Μαριάμπας να δει. Η μια ήταν η κ. Περνάρη και η άλλη η κ. Ταμία, μια Κυρία ωραιότατη.
— Μολαταύτα ειδοποίησα (εξακολούθησ’ αυτή) την αστυνομία μα πού! δε βαριέσαι... Κατά τον ίδιο σχεδόν τρόπο, πήραν και της Κας Παπαπά, ένα γοβάκι!.
Απομακρύνθηκε ο Μαριάμπας γοργός, δρασκέλισε βιαστικός προς τα όξω. Στην πόρτα εκεί γελαστή, ζεστή, ξαναμμένη η Ζαλούχου τον πρόφτασε: φεύγετε;
— Είμαι ευτυχής... της απάντησε... Κάθομαι και υπερηφανεύομαι μόνος.
— Υπερηφανεύεστε!... ευτυχής! δηλαδή;
— Μα πώς ακριβώς να το πω... Κολακεύομαι. Σκέφτομαι ότι ενώ στις επιτυχίες μου πάντα στάθηκα μέτριος, στις γκάφες μου δε με φτάνει κανένας... Σεμνύνομαι, εντρυφώ ιδιαίτερα...
— Αφήστε τις παραξενιές σας του κάνει. Γέλασε. Τον έπιασε απαλά απ’ το μπράτσο, τον περιπτύχθηκε πρώτη. Ύστερα με τα μάτια μισόκλειστα — παράξενα ευτυχοδυστυχής και ωραία — χόρεψε μέσ’ στα μπράτσα τ’ ανάλαφρη σαν ψυχή μπρος στον ήλιο... Ελάτε... έχω να σας κάμω μια γνωριμία εξαίρετη, τούλεγε στις τελευταίες στροφές, θα σας παρουσιάσω στην κ. Προξένου. Επιθυμεί πολύ τη γνωριμία σας. Ξέρετε;... Σας θαυμάζουν. Όλοι με ρωτούν αν είστε σεις ο κ. Μαριάμπας, ο συγγραφέας και ο κλέφταρος των γυναικείων γοβακιών.
— Πώς;
— Ακριβώς!
... Και λέγοντάς του τον έσφιγγε. Περιδινίζονταν — όνειρο — περιπτυγμένη μαζί του. Τα ζευγάρια φτεράκαγαν. Μια Κυρία απ’ την άλλη άκρη όπως χόρευε, τους παρακολούθαε αντάμα. Τους παρατηρούσε ονειριάρικα. Καθώς ταυτόχρονα κι’ ο Μαριάμπας γυρόφερνε, πήρε — φτερό — σε μια στροφή το προφίλ της. Αχ, με ξενύχιασες!. του κάνει. Και μόλις το πιάνο σταμάτησε, τον αρπάζει α - μπρατσέ: θυμόταν κείνη — τι μιμόζ! — τη Τζιουλιέτ; Αυτή πούταν ρομαντική σα σελήνη;
— Ναι τη θυμόταν.
— Λοιπόν κι’ αυτή είχε τις ίδιες ιδέες. Κι’ αυτή ζωγράφο τον ήθελε. Μαθητουδάκι με τη σάκα τ’ ανήλικο (δαγκώνοντας και κάπου κάπου τη γλώσσα) να βούταε στις μπογιές όπως έφτανε και νάκανε παρδαλή τη ζωή της. Κόκκινο κείνο το σπιτάκι να τόβαφε, νάβαφε τα παραθύρια του γκρίζα. Έτσι δυο πινελιές καταπράσινες νάσερνε για κυπαρίσια μπροστά του. Όσον για τις παστίλιες σουμπλιμέ; Ήταν — αυτό tout à fait (= εξ ολοκλήρου) κομψόν νάναι ροζ.
Και λέγοντας τον παράσερνε σιγά σιγά προς το βάθος. Τιτίβιζε σα χελιδόνι όπως τούλεγε, βούιζε σα δροσερό συντριβάνι. Αιστάνονταν κι’ αυτός να συνέρχεται, να της πίνει γλυκά τη μιλιά της, τ’ αφτί του. Άξαφνα εκεί αντιστάθηκε... Την άρπαξε σχεδόν απ’ το μπράτσο. Τόκαμε μολαταύτα με μια τέτοια απλότητα, μ’ έναν τέτοιο συνδυασμό αβρότητας και ρώμης:... Αυτός... λέει και τα μάτια του αστράψαν... αυτός είναι ένας... κι’ έδειξε κάποιον εκεί αντίκρυ τους.
— Ποιος; κάνει η Ζαλούχου ανήσυχη... Ο κ. Δημοσάρας καλέ;... Μα είναι ένας Κύριος... ένας πολύ καθώς πρέπει...
— Σκατά! απάντησε θυμωμένα. Σφυριχτή αυτή η λέξη του πέταξε σαν επιγραφή σε μια στήλη.
— Α - παπά... έκαμ’ η Ζαλούχου και στάθηκε. Και λοιπόν τι σας έκαμε;
Ο Μαριάμπας δε μίλησε. Κύταε σαν κάποιον να ζητούσε. Καθώς το βλέμμα τ’ ανήσυχο περιφέρονταν γύρωθε, έλεγε σαν να παραληρούσε ταυτόχρονα: ήθελα... επιθυμούσα κι’ εγώ... να, μια γνωριμία λογάριαζα... Και στρέφοντας στα Ζαλούχου απότομα: θα με παρουσιάσετε λοιπόν;
— Μα ευχαρίστως... σε ποιον;
— Στην Κυρία... αυτουνού του αχρείου... στην κυρία Σιγή...
— Στην κυρία Σιγή!... Του αχρείου!... Ποια είναι αυτή;
...Να... σ’ αυτήν! και της δείχνει εκεί κάτω. Σ’ αυτή τη μαντάμ. Σιωπία !.. Το στόμα της φωτεινό — αυτό π’ έδειχνε — λες έπινε χρόνο και τσίπουρο. Ηταν η Μύριαμ η ίδια αυτή που λίγο πριν τους κυτούσε.
— Την Εγγλέζα;
— Είν’ Εγγλέζα;
—Ακριβώς... Η Λαίδη Μύριαμ Χόπκινς - λάι, η κ. Προξένου. Δεν είναι διόλου η κ. Δημοσάρα!.
Γύρισε κι’ είδε τη Ζαλούχου κατάπληχτος κι’ ευθύς κατόπι την άλλη. Ακριβώς αυτή τώρα τον πρόσεχε κυτάζοντάς τον λαθραία. Η φλόγα του μακρουλού ματιού της τον τάραζε. «Της οδού Λευκών Γάτων αριθμός 24»; απόραε· έχασκε.
— Μα τι πάθατε; (Ξέρετε μολαταύτα και τον αριθμό 24!).
— Ώστε δεν είναι γυναίκα του;
— Καλέ ποιανού; Του Δασάρχη; Μα δεν είναι καν παντρεμένος.
— Θ’ αστειεύεσθε βέβαια...
— Α - παπά!... έκαμε η Ζαλούχου και γέλασε.
Ο Μαριάμπας δε μίλησε παρά γιόμισε από άγρια σιγή. Ένοιωσε να του βράζει τα σπλάχνα η οργή του.
Μα να, η κυρία πλησίασε. Ήρθε με την Κελαδή συντροφιά.
...Σας παρουσιάζω τον κ. Μαριάμπα Μυλαίδη, γεωπόνο, βοτανικό... συγγραφέα.
— Ω το κύριο Μαριάμπας! Μποτάνικος! Α - μα... είμαι πάλι εφ-τυ-κής. (πολύ ήθελε να πει).
Μέσ’ στα μεταξωτά της αέριζε. Φυσολογούσε απόπνοια πούρου η μιλιά της., «πάλι εφτυκής!» ξαναείπε. Αχ πώς τόπε! Φαίνεται, αυτός ο σκυλοεγγλέζος, ο άντρας της, φούμαιρνε σαν αράπης τα πούρα: «Καπνίζω κι’ εγώ πούρα!» της λέει.
— Αγκαπάτε πάλι το Αγγλία εσείς;
— Πολύ.
— Και τα κάμετε τάξιδος;
...Απλώς το λογάριαζα...
— Τα μας φύγετε; ποιος; Όκι - όκι... να μείνετε. Χρειάζεται το Ελλάντος εσείς... Πάλι λυπάμαι που βιάζομαι., πάλι λυπάμαι... τα φύγω... Έχουμε το πρόξενο άρρωστο.... Ξέρετε... Ξέρετε κύριο Μαριαμπάμα... Μαρούμπαμα...
— Πώς δεν ήξερε; Ήξερε: Να, το Βιεννέζος γιατροί είναι τούβλος.
— Όκι αυτό!
....Περίεργο.... Δεν επρόκειτο περί απλής κρεωμάζης;
— Ούτες... ούτες... Ομιλώ ότι κάτε τρίτης τ’ απόγιομος —πώς λέει; Πώς λέει; to receive see Cowhany (και κροτούσε τα δάχτυλα. Τα χέρι της αχτινοβόλο, χιονόλευκο χύνονταν—βρύση φωτός—στον αέρα) ντέχομαι... α-χα καλά είπες;... ντέχομαι σπίτος μου... θα μας κάνετος μεγκάλος χαιρά... πάλι ευκαρίστησος... Ξέρετε; οντός άσπρες γάτες αριθμός τουέντι φορ... είγκοζι ττέζ - αρ - ιςς.
Κι’ έδειξε απ’ τα δάχτυλά της τα τέσσερα... Ήσαν αυτά εάν τέσσερα κοντύλια από φίλντισι... ντρίος ντέσσερος... μέτρησε. Τα μαλλιά της σγουρά κλωσμένα τα κύκλωνε μια ουρανία μπριλάντια. Εναλλάσσονταν άπιαστες οι ομορφιές της μιλιάς της....
— Οδός Λευκών Γάτων αριθ. 24 εξηγάει η Κελαδή πονηρά.
— 24! επανάλαβ’ αυτός.... Λευκών Γάτων! έτσι είπατε;
— Γιες! Και τούρθε σαν αργυρό λουλούδι το γιες της.
— Γιες! λέει κι’ αυτός όλο φλέγμα Αλαμαμπίτς Ιρλαντάν; ( Ω οι Εγγλέζοι... οι Εγγλέζοι. Τι λαός! Θ’ αργούσε πολύ να τους μάθει η Νανά του... Αυτός, μίλαε στην τρίχα τα εγγλέζικα).
Μα η Μύριαμ βιάστηκε. Τόκαμε μάλλον σαν για να μην εξακολουθήσει η κουβέντα: Καληνύχτο - ζος... πρόστεσε... πάλι καληνύχτο-ζος... Και τάπλωσε αναστραμμένο το χέρι. Μαύρα τα μάτια της, σπίθιζαν. Ο Μαριάμπας το κύταξε. Έμοιαζε αυτή η παλάμη σαν έλλειψη, μάλλον σα δίσκος μικρός απ’ αχάτη. Φεγγαρίσο φως κομψό κι’ επικίνδυνο ανάδινε η (σαν για πληρωμή, ήτοι απλωμένη) παλάμη της.
— Καληνύχτα σας, έκαμε.
Έμειναν οι τρεις τους και ο ένας κατάντικρυ τ’ άλλου. Αλληλοκυτάχτηκαν άφωνοι.
Ο Μαριάμπας δε μίλαε. Έχασκε.
— Γούστο θάχει να «το γυρίστε» στα Ιρλανδικά!., του κάνει, σκάζοντας η δεσποινίδα, τα γέλια. Κι’ έφυγε.
«Το Βιεννέζος γιατροί είναι τούβλος ! » συλλογίζονταν τώρα η Ζαλούχου. Μπρε αυτός είν’ θεότρελλος!... Η φινέτσα αυτηνής π’ αποχώρησε, αρωμάτιζε μυστικά τον αέρα. Έσφυζε σαν φλεβίτσα κρυφή η απουσία της.
Η Ζαλούχου σκοτείνιασε! Είναι περίεργο λέει καθώς κάθιζαν, είναι περίεργο το πώς τα περιδινίζετε όλα, πώς τους δίνετε τον περιστροφισμό του στροβίλου... Με ζαβό διαβήτη την ύλη στα χέρια σας, ιχνογραφίζετε το θείο σχέδιο της λόξας!
Όπως άρχισε ευγενής κι’ επικίντυνη, τα ζυγά πέταλα των χειλιών της χλώμιασαν.
... Είστε ένας αρχισφουρλακιστής μέσ’ στα πράγματα. Τους ξαπολάτε τους σβίγκους των γύρων. Ποιος μπορεί να ξέρει τι σκέφτεστε. Ποιος ξέρει τι είστε καλός να σκαρώστε; Ως και μια βίδα στον άνεμο... Λέτε μια Κυρία: Σιγή και σε τραβάει απ’ τη μύτη. Αν το βαπόρι κείνο δεν τόλεγαν «Σάουθαμπτον» σεις ίσως — να μην κουτσαίνατε — παρά να κάνατε τούμπες. Κάνετε σε ποικιλίες ατέλειωτες τη γελοιογραφία του κόσμου. Βλέπετε σαν μέσ’ απ’ ανάστροφο πρίσμα τα πράγματα και χτυπάτε στο πνεύμα μας, βαθειά τη σφήνα της τρέλλας. Αν δεν είχατε τραγουδήσει — όπως μόνο εσείς στο παράθυρο, εκείνο το Ρίντι Παλιάτσο, θα-λεγε κανείς ότι δεν έχετε αξία. Όλο όλο αυτό σας έδωσε να πάρετε κάμποσο απάνω σας. Μολαταύτα διαβάστε αυτό (και του βάλε στο χέρι ένα γράμμα), μόλις σήμερα τολαβα. Είναι από τον Άγγελο Πάσκουα τον μεγάλο αυτόν τενόρο και εκκεντρικό Ιταλό. Μα διαβάστε καλλίτερα.
Το πήρε ο Μαριάμπας και διάβασε:
Αξιότιμη Κυρία 
Πρόπερσι το χειμώνα, στας Αθήνας είχατε την καλωσύνη να με χειροκροτήστε θερμώς. Μου κάματε επίσης τη μεγάλη τιμή να με καλέστε και στην ωραία πατρίδα σας, να τραγουδήσω το «Ρίντι». Και αυτό μεν δεν το μπόρεσα. Μπόρεσα όμως να σας κάμω μια έκπληξη και αν κρίνω απ’ τη συγκίνησι με την οποία μ’ ακούσατε, θάταν το δίχως άλλο κι’ ευχάριστη. Περαστικός για τα Θεσσαλονίκη απ’ την Αθήνα ένα βράδυ (στις 17 Iανουαρίου 1934) έμεινα στο ξενοδοχείο «Παλίρροια». Καθώς μούχατε πει ότι το σπίτι σας είναι ακριβώς απέναντι στο ξενοδοχείο αυτό, σας έκαμα ένα ιντερμέτζο ινκόγνιτο με το φως της κάμαράς μου σβηστό, ένα είδος τραγουδιστικής αντικάμαρης. Το στο πλάι μου ολάνοικτο και φωτισμένο παράθυρο, ήταν κάποιου κ. Ιωάννη Μαριάμπα. Απ’ το σβηστό το δικό μου, σας τραγούδησα τότε το αγαπημένο σας «Ρίντι Παλιάτσο». Ασφαλώς θα με γνωρίσατε γιατί σας είδα να παρακολουθήτε το άσμα μου από τ’ αντικρυνά παραθύρια, θα περιμένατε την επομένη την επίσκεψή μου βεβαίως. Πόσο το επιθυμούσα κι' εγώ. Δυστυχώς επειγόμενος ν’ αναχωρήσω με το πρωινό για τη Θεσσαλονίκη ατμόπλοιο, και εκείθεν σιδ)κώς στη Βιέννη, δεν έλαβα την ευχαρίστηση αυτή. Μολοταύτα με τον λαμπρόν αυτόν κ. Μαριάμπαν, συνταξιδιώτη μου στο τραίνο από Αθήνα έως στην πόλη σας, και συγκάτοικό μου στο ξενοδοχείον «Παλίρροια», σας διεβίβασα τότε τα σέβη μου. Τώρα, με την ευκαιρία της ολιγόωρης παραμονής του ατμοπλοίου στον πρώτο λιμένα της ωραίας χώρας σας, επωφελούμαι για να σας διαβιβάσω και πάλι τους ευλαβείς χαιρετισμούς μου και να σας διαβεβαιώσω περί της έξοχης τιμής με την οποία διατελώ «Άντσελο Πάσκουα»
Ο Μαριάμπας ξεράθηκε. Βαθύ χρώμα κόκκινο του χύθηκε στα μάγουλα.
Μα τώρα η Ζαλούχου τον άφησε. Έτρεξε γελαστά στις παρέες. Στον αέρα που έγειρε φεύγοντας, αιωρίζονταν άπιαστα μέντες μαζί με ασπιρίνες. Απόμειν’ αυτός σιωπηλός και τραχύς, περίλυπος μέσ’ στη βαθειά συλλοή του. Αν κάπνιζε πούρο, θα βρώμαε. Είχε πει όμως εκείνο το «Αλαμαμπίς Ιρλαντάν!» κι’ ήταν πολύ ωραίο πράμα. Η θλίψη μιας προσωπίδας τον τάραζε... Το γλυκό μυστήριο της Εγγλέζας αυτής του μετάφερνε μόρια από ήλιο και πένθος. Εκείνες οι γραμμές της παλάμης της ποιος ξέρει τι θεία γλώσσα μιλούσαν; ποιος ξέρει αν δεν ήθελαν ξύσιμο; Θυμήθηκε την παλάμη του καιροσκόπου εκείνου που τον ρώτησαν «αν θα μπουκάρει μπουνέντες». Για να σκεφτεί — και να τούλεγε — έξυνε την παλάμη του εκείνος! Φανταστήκατε ποτέ κάτι ανθρώπους να σκέφτονται όπως οι άλλοι ξύνονται, ή να μιλάν απαράλλαχτα όπως εμείς μπουσουλάμε; θα πάω συλλογίζονταν... θα πάω στην οδό Λευκών Γάτων... θα είναι τρίτος κι απόγιομος και θάχω και δεχτεί μια υπηρέτρια με το δάχτυλό της στα χείλη:	Σσσ- ουτ!
... Ντηλαντή;
— η Κυρία συλλογάται!
...Φορεί τη μεταξωτή προσωπίδα της;
— Ναι.
— Φορεί και τα μαύρα της γάντια;
— Ναι.
...Πέστε της ότι θα γυρίσω να κλάψω! θα κλάψω στα γόνατά της ανθρώπινα χωρίς να ξέρω το γιατί... για ποιο λόγο! ...
... Γιάννη!... (Άκου Γιάννη!.) Έστριψ’ ο Μαριάμπας αργά. Κύταξε την Κελαδή μέσ’ στα μάτια. Έπειτα είδε το μπράτσο της με τα μακρυά δάχτυλά του. Σκέφτονταν πως η αγάπη τη γιόμιζε ως των χεριών της τις άκρες. Αυτό το Γιάννη ειπώθηκε σ’ έναν πολύ περίεργο τόνο. Σιγά και το πιάνο κάτ’ έλεγε. Ήταν σαν γλύκα που στέλνονταν προς σ’ αυτήν από μέρος του, κάτι σαν να πετάς μικρά βότσαλα και να κάνεις — απέ — το κορόιδο. Σκέφτηκε κι αυτός μια μελωδία στη δόξα του, μια συμφωνία συνθεμένη για δαύτον. Μα ποιος διάολος θα σύνθετε και στην ασχήμια εν’ ανάκρουσμα; Πού ακούστηκε στην αναντρία ένας ύμνος; Προσπάθησε λοιπόν να τον τονίσει μονάχος του, να τον βάλει ο νους του πως θάταν. Μα η αρμονία τού ξέφευγε, τον εμπαίζαν οι ήχοι. Μόνον η φάτσα του έσπασε, σαν παραγινωμένη άσπρη ζύμη..
... Μιλήσατε; της κάνει. Ας άκουγέ του τη φωνή κατακόρυφα, ας έρχονταν πολύ λοξά να τον ’γγίξει.
Περίεργο, η Κελαδή σιωπούσε. Με φλογισμένα τα μάγουλα σώπαινε, αόριστα αινιγματική αντίκρυ του. Έμοιαζε σαν εξαϋλωμένη κι’ ανάγλυφη. Είχε μολαταύτα ειπωθεί το «Γιάννη» έτσι περίγλυκο που λες απήχησε όλες τις νότες μιας σκάλας — μιας μουσικής σκαλίτσας πεταμένης πάνω από πολλά μαζί σπίρτα. Έγινε σουβλερό το μουτράκι της. Δίστασε. Κύταξε ερευνητικά γύρωθέ της. Καθώς στου κορμιού της το γύρισμα διασταυρώθηκαν τα πόδια της, μοιάσαν (χυτά μέσ’ στο γάρμπος τους) σαν αλληλοαγαπημένα δυο ζώα. Η Ζαλούχου δεν φαίνονταν: Άρχισα ν’ ανησυχώ στα σωστά, του κάνει, ακούστε με. Αν πρόκειται απλώς περί φάρσας, το πρώτο μέρος το παίξαμε. Η συνέχεια — για το Θεό — άρχισε να με τρομάζ’ η συνέχεια.
— Πώς; Και μετά γοργή σκέψη: Μην ξέρετε πού θα βρω ένα γουρουνάκι;
— Αχ μιλήστε... τι άνθρωπος! Και με ύφος γοργό: Τη Νανά μας την ξέρετε;
— Γκουχ!
— Αχ Θεέ μου.. την ξέρετε· όμως δεν την έχετε ιδωμένη ποτέ σας. Την έχετε;
Ο Μαριάμπας απόμεινε. Εννοούσε ότι η συζήτηση θάπαιρνε ένα δυσάρεστο δρόμο.
... Λοιπόν δεν την είδατε. Ακριβώς όχι αυτό... μα ήταν σκοτάδι και νύχτα. Σας είπε πως είναι η Νανά της είπατε και σεις τ’ όνομά σας.
— Ούτως ειπείν...
— Ξέρω, ξέρω: Ιωάννης! Μολαταύτα, σταθήκατε γοργός και...
Ο Μαριάμπας κοκκίνισε... Δεν καταλαβαίνω μουρμούρισε... δεν καταλαβαίνω τι λέτε...
— Δεν την είδατε λοιπόν τη Νανά... μη λέτε την είδατε...
Και μετά μικρό δισταγμό: Είναι άσχημη... το ξέρετ’ αυτό;
— Δεν μ’ ενδιαφέρει... το ξέρω..
— Ούτε το ότι είναι αλλοίθωρη;
— Ούτε...
— Ούτε και το πως δεν είναι ξανθιά;
— Αυτό προ παντός!
— Μην είστε παιδί!., του κάνει ριγηλά σαν να κρύωνε... μην είστε παιδί... Το μέτωπό της φαίνονταν μέσ' στη λευκότητα του σαν άυλο, κι’ η ίδια μύτη της λεπτύνονταν σαν προφαντό φυλλαράκι. Αυτός ο άνθρωπος έλεγε και καλά πως την λάτρευε!...
— Τη λατρεύετ’ αυτή; Μα γιατί; πού την ξέρετε; Δεν την είδατε καν. Φάρσα παίζετε ή είναι μια φριχτή παρεξήγηση;
...Φάρσα λέει; Παρεξήγηση; Δεν εννοούσε το ποια...
— Για να σας πω... Ω δυστυχία μου... εσείς; Είστε καλά ή τρελλαθήκατε; Μην πάθατε σύγχυση στ’ όνομα και ντρέπεστε να το διευκρινίσετε τώρα; Δεν με ζητήσατε απ' τη μαμά μου εσείς;
... Όχι δα! Στη μητέρα της, είχα μιλήσει για τη δεσποινίδα Νανά.
Οχι όχι. Είπατ’ απλώς τη μεγάλη... Και σας ρωτάει η μαμά: Τη Νανά; Κι’ είπες: Ναι.
... Ακριβώς. Η Σεβασμία Δέσποινα... Της είχε πει και ταπεινότατος δούλος της... Της είχε σφίξει το χέρι. Της τώπε; της το τόνισε αυτό της Νανάς;
— Μα η Νανά είμ’ εγώ!... μένα θέλατε. Μένα, με παίρνατε καθημερινώς το κατόπι: θα ρωτήσατε και θα σας είπαν: Νανά και Βιολέττα, και σεις τα μπερδέψατε στα ονόματα. Πώς είναι δυνατόν να ζητήσατ’ αυτή;... Ώστε λάθος κάματε... πάθατε σύγχυση στο μεταξύ μικρής και μεγάλης... στο μεταξύ εμένα κι’ αυτής... Λησμονήσατε πως είμαι εγώ η μικρή; Δεν σας τόγραψα πως πριν να παντρευτεί η μεγάλη δηλαδή η Βιολέτ, είν’ αδύνατο να γίνει λόγος για με;
— Είστε σεις η Νανά; Είπατε είστε σεις η Νανά;
— Μα γιατί; τι άνθρωπος είστε; Αμφιβάλλετε; Δε μου γράφατε πως είστε ερωτευμένος τρελλά; Πως θα μετατεβήτε εδώ για να ζήτε κάτ’ από τον ουρανό που κι’ εγώ ζω, για να βλέπετε και σεις το ίδιο φεγγάρι με μένα ; Πώς λοιπόν θα ζητούσατ’ αυτή; Τ’ είν’ αυτά;
— Την αδελφή σας δεν τη λένε Νανά;
— Όχι, Βιολέττα.
Την κύταξε, την ξανακύταξ’ αμφίβολος: Δεν είναι η μεγάλη;
— Ναι, μα δεν τη λένε Νανά.
— Τότε ποια είν’ η Νανά; Ποια είν η άλλη;
— Εγώ!
— Σεις; (και την έδειξε. Το δάχτυλο του προταμένο απάνω της, έμοιαζε κάμπια μεγάλη. Έπειτα πίεσε με τις παλάμες τα μάτια του)... Μια στιγμή... της κάνει σιγά... μια στιγμή... Κατέβασε τα χέρια και είπε: Είπατε είστε σεις η Νανά Κελαδή; Προηγουμένως δε μούπατε πως σας λένε Βιολέττα; Στα γράμματά σας δεν υπογράφοσταν μ’ ένα Β. Κελαδή. Ποια ήρθε λοιπόν στο περβόλι; Συκοφάντη, χυδαίο, ποια μ’ είπε;
Δεν είχε τη δύναμη να του απάνταε ευθύς· χαμήλωσε σιωπηλή το κεφάλι. Η μιλιά του με την κίνησή της εκείνη την τρομερή και αβρή ήταν σαν να πάταε μέσα της από πόνο σε πόνο, σαν να τράβαε έναν δρόμο πανέρημο που ένα τραγάκι πάει στο βάθος: «Μα είναι το υποκοριστικό μου, μουρμούρισε. Βινιέτ (όχι Βιολέτ) Κελαδή. Και: Αλλοίμονο αν είχε ρθει η μεγάλη. Καταλαβαίνετε τώρα ότι αυτή, δεν είχε ιδέα απ’ αυτά που της γράφατε — τα: Οικειότητες, σφιχταγκαλιάσματα, κήπος. Εμένα αφορούσαν. Σας έβρισε. Ώστε... Έπειτα - έπειτα - τι; Ήθελα και εγώ να σας κάμω μια έκπληξ’ ευχάριστη. Αν φάρσα παίζατε (για να με πειράχτε —τι άλλο;) θα σας πείραζα κι’ εγώ περισσότερο: Ναι, θα ήμουν εγώ η Βιολέττα, δηλαδή η μικρή. Πάρτε λοιπόν τη μεγάλη, αυτήν καλέ που ζητήσατε, θα την παίρνατε; — αστείο! θάρχοσταν κλαίοντας: Αμάν συγχωρήστε με. Και θα σας συγχωρούσα εγώ. Αν σύγχυση κάνατε στ’ όνομα — στο μεταξύ μικρής και μεγάλης — ακόμα καλλίτερα. Πού θα βλέπατε σεις στο σκοτάδι ποια είμαι ; Θα νομίζατε πως ήρθε η Νανά δηλαδή η μεγάλη. Μια μέρα θάκανα εγώ να εννοήστε το λάθος σας, τη σύγχυσή σας στα ονόματα: Ναι, θάμουν εγώ η μικρή (αυτή που στα σωστά σεις θέλατε) μα δεν θα με λέγαν Βιολέττα. Ναι, θάταν η άλλη η μεγάλη (δηλαδή αυτή που ζητήσατε) μα δεν θα την λέγαν Νανά. Ποια ήρθε λοιπόν στο περβόλι; Αν ήρθε η μικρή (κι ας μη την λέγαν Βιολέττα) τότε μέλι γάλα το πράγμα, μα αν ήρθε η μεγάλη (αυτήν που Νανά ονομάσατε) τότε... Φανταστήτε τον τρόμο σας. Θα σας έρχονταν τα λογικά σας να χάστε. Τότε εγώ θα σας έλεγα: «ιδέστε με».
— Κι’ εγώ θα σας έβλεπα...
— Ύστερα θα σας ξανάλεγα πάλι: Είμαι εγώ η Νανά μα δεν είμαι η μεγάλη. Είναι η άλλη η Βιολέττα μα δεν είναι η μικρή. Αχ ποια ήρθε λοιπόν στο περβόλι; Ποια; ποια λοιπόν; Τότε να ο Ρουβίκωνας — κι’ ο άλλος... ο Ιούλιος Καίσαρ!
— Παρακαλώ μια στιγμή (και την έδειξε) είπατε Καίσαρ.. Εννοείτε τον τράγο;
Λοιπόν θα το παίζαμε: μονά ή ζυγά; κορώνα ή γράμματα; Αν κερδίζατε θάχα ρθει εγώ στο περβόλι.
— Κι’ αν έχανα;
— Τότε... πάλι εγώ θάχα ρθει.... Είχα φροντίσει βλέπετε να βγήτε πάντα εσείς κερδισμένος... Ε; υπέροχο! έξοχο!
Σώπασε. Αλαφρό κοκκινάδι τής χύθηκε στα μάγουλα. Στα τελευταία αυτά λόγια αυτός — ο Μαριάμπας γεωπόνος και άσχημος — την ξανακύταξε άναυδος... Ήταν έξοχο... υπέροχο αυτό; τότε αν δεν ήταν πώς θάταν;
— Μα τι γίνεται κει κάτω; κάνει δείχνοντας, μια παιδιών — όξω — σύναξη κι’ έναν παπά σε μια πόρτα.
— Βαφτίσια!. του απαντάει η Νανά. Βάφτισαν το κοριτσάκι ενός γείτονα και το βγάλαν Αγγέλα.
(Και μετά μικρή σιωπή) : Λοιπόν — δεν μου είπατε: Ήταν έξοχο;... υπέροχο;...
— Δεσποινίς της κάνει ο Μαριάμπας βραχνά, αυτές οι φάρσες να λείπουν. Πέταε ο λόγος του σαν βολίδα ορμής και οργής. Αν θέλετε να κρύψετε τ’ όνομά σας, τις πράξεις σας, κανένας δεν σας τ’ απαγορεύει αυτό. Πάρτε ψευδώνυμο αν θέλετε, μην έχετε αν προτιμάτε μήτ’ όνομα. Μα μη κάμνετε χρήση του ονόματος μιας άλλης. Είναι το πιο ιερό κτήμα που κατέχει ο άνθρωπος. Και με φωνή πιο βαρειά: θα ήθελα πιστοποιητικά να πιστέψω.
Με χέρι που έτρεμε έκαμ’ έτσι και χώρισε των μαλλιών της την τούφα. Φάνηκε κει μια ψαλιδιά μέσ’ στις μπούκλες της: Κύταξε Κύριε, του κάνει, είναι αυτό ένα από τα πιστοποιητικά που ζητάτε. Είναι γνήσιο.
Ο Μαριάμπας έκανε την ίδια εκείνη ανεξήγητη κίνηση. Έχωσε γοργά στο εσωτερικό του σακακιού του το χέρι κι’ έβγαλε ένα χαρτάκι από κει. Το ξεδίπλωσε τρέμοντας. Μια μπούκλα σγουρών μαλλιών και κατάξανθων φάνηκε - Α!.. Κύταξε, ξανακύταξε λέγοντας: μοναδικό... περίεργο... αλλόκοτο..
Μα η Κελαδή δεν αρκέστηκε: Ήταν νύχτα του είπε, ακριβώς τα μεσάνυχτα. Δε μίλαε... σφύραε. Σέρνονταν τα σύμφωνά της αδήμονα σαν σαΐτες ξαφνιασμένες.
...Τα έπιπλα της κρεβατοκάμαράς μου; τα ξέρετε, περιττό να σας τα περιγράψω τι ήσαν: Ο κήπος... Η σκιά ενός δέντρου... το έδαφος. Η αρρεβώνα μας; να... και του πρότεινε το χέρι. Στο μικρό δαχτυλάκι της μαύριζε ένα δακτυλίδι από χόρτο. Έπειτα ανάστρεψε γοργά το μανίκι της και τούδειξε πάνω πάνω στο μπράτσο. Ήταν εκεί μια γρατσουντά σα ραφή με κλωστή καταμπλάβη : Είναι, η γρατσουνιά, του λέει, που μου έκαμε η αγριοτριανταφυλλιά του μπαξέ μας. θυμάστε που μου την επιδέσατε, να σταματήσει το αίμα;
Ο Μαριάμπας ξεράγηκε. Αχ, τι έλεγε: Χτύπησε με τη γροθιά το τραπέζι. Τινάχτηκε ο κυρ - Τζίμας ορθός... Συνέβη τίποτε; ρώτησε. Αντήχησε κείνη η γροθιά μέσ’ στον ύπνο του σαν σάλπιγγα αρχαγγελική της συντέλειας. «Εις την εποχήν μου κι’ εγώ!».
— Άι σιχτίρ!...
...Δεσποινίς σας ξαναλέω (ξακολούθησ’ ο Μαριάμπας χλωμός) οι αστειότητες αυτές ας σας λείπουν. Ένα απ’ τα δυο: Ή δεν είστε η Νανά Κελαδή, ή αν είστε η Νανά Κελαδή τότε (όχι η Εστήρ, παρά) είστε σεις η τορπίλλα!
— Εγώ η τορπίλλα; είπε με φρίκη αυτή.
— Η τορπίλλα κι’ η άβυσσος!...
Συλλογίζονταν. Πάσχιζε να συγκεντρώσει τις σκέψεις του, να συνταιριάσει τα περιστατικά και τα λόγια. Πάντα είχε μια ανάμνηση αόριστων σχημάτων και τόπων. Τάχας πως κάποτε — άγνωστο πώς — είχε βρεθεί σε κάποια πολιτεία. Φύσαε ένας άνεμος νυχτερινός, τρέμαν τα ηλεκτρικά λαμπιόνια στο σκοτάδι... Τώρα μπήκε ή δε μπήκε σ' ένα μαγαζί; Στάθηκε ή δε στάθηκε ακίνητος στο δρόμο; Ακριβώς δεν ήξερε να πει. Όμως τώρα εννόησε: Ω, αυτός! — αυτός τα πάντα εννοούσε. Ακόμα και τα «υπονοούμενα» τάρπαζε σαν πουλιά, στον αέρα. Παρ. χάριν, δεν εννόησε εκείνο το «εννοώ τις βιολέττες»; και δεν είχε πολύ — εξ αυτού — πάρει αξία; Εννόησε πως στην πολιτεία αυτή ποτές δεν πάτησε — μάλιστα πως κι’ αυτή δεν ύπαρξε ποτές της! η Εστήηηρ! Ο Μπαλζά - άκ! Φαντάζονταν αυτόν τον Μπαλζάκ νάναι άσκημος με τις πατούσες ως ελέφα. Θα περπατούσε σα λεχώνα και ύπουλα, χάφτοντας — στον αέρα — έξη λόγια. Στο χασμούρημα — τρόμπα πάνθηρα — θα στέκονταν.
Ήταν βέβαιο πως η Χαλκίδα ήταν δω κι’ ήταν κι’ αυτός γεωπόνος. Ήταν πάντα και Κύριος — ούτως ειπείν — και Ιωάννης. Κι’ όπως το πιάνο ερύθμιζε — χρυσό κλειδάκι — αρμονίες, έμοιαζε σαν προσφώνηση της Εστήρ για ημισφαίρια. Πόσο είχε υποφέρει η κακόμοιρη για να μιλάει τραγουδώντας! Παραδείγματος χάρη να πεινάει και να λέει: πείνασα ω!.. αχ πεινάααω!.. αχ πεινώ!.. (ω η μουσική τον γοήτευε). Πετώντας στα σκαλοπάτια κάθε αρμονίας (που θάκουγε) πέρναε αυτός πάντα απ’ τα πράγματα στ’ όνειρο, γεωπόνος όπως ήταν, έως 35 χρόνων και Ιωάννης !
Έπειτα — τι; Στο Βαν Κόπσεκ; θα πήγαινε. Τον Μπαλζάκ; θα τον φτούσε. Θα τον υποχρέωνε μάλιστα, να καταπιεί αυτός το διαμάντι.
...Λοιπόν; του κάνει κάποιος στο πλάι του. Ήταν ο γιατρός Εξαδάκτυλος. «Είστε σεις;» του λέει ο Μαριάμπας χαζά· κι’ ευθύς κατόπι... «Το σπίτι σας έχει περιβόλι;».
— Ναι.
— Υπάρχει καμμιά μυλόπετρα εκεί;
— Ναι.
Τότε σκύβοντας στ’ αφτί κάτι τούπε — τι; μυστήριο. Το βέβαιο είναι ότι ο Εξαδάκτυλος χλώμιασε... (μην τούπε για τη λάμψη απ’ το μπρίκι;) Είναι φοβερό! είναι φοβερό!... μόνο ακούστηκε πούλεγε καθώς ο Μαριάμπας ξεμάκρυνε, τρεχάτος.	.
Είχε δει άξαφνα εκειδά την Περνάρη. Είχε πάει κατ’ απάνω της. Είχε ξεχάσει — της λέει — να τη ρώταε. Παρακαλούσε λοιπόν: ζωντανό ή σφαγμένο;
— Το ποιο;
— Αυτό το χοιρίδιον.
Η Περνάρη τον κύταξε... Και μ' αυτό τι; Κι’ ο Μαριάμπας την κύταξε!
— Προηγουμένως δε μούπατε να σας βρω εν  χοιρίδιον;
...Εν χοιρίδιον! έκαμε και φάνηκε σα να εννόησ’ ευθύς... Μπρε αυτός είν’ θεότρελλος!... και τον κύταξε... Καλέ εγχειρίδιον είπα... Το εγχειρίδιόν σας περί τηλετροπισμού των φυτών... Και την πήραν τα γέλια, ξεμάκρυνε βροντογελούσα από πλάι του, κρατώντας και καλά την κοιλιά της.
Έμειν’ αυτός. Επειδής οι πολυέλαιοι άστραφταν σκέφτονταν ότι οι πολυέλαιοι αστράφτουν. Η προσοχή του είναι στραμμένη αλλού κι’ έχει τώνα απ’ τα μάτια του — σφαίρα. Γιατί — όχι; Μην δεν κούναε τώνα απ’ τ’ αφτιά του, όταν τ’ άρεσε; Κυτάει επίμονα το λοχαγό το Ραμά που όλο είχε κάτι να λέει σε μια νέα. Είν’ όμορφη αυτή κι’ είναι ωραίος κι αυτός. Φαντάζει τόσο «αξιοπρεπής» στην απόσταση, τόσο «κύριος» που ο Μαριάμπας θαμάζει... Ποιος ξέρει πόσα να πλήρωσε ασφάλιστρα!... αυτός; Δεκαπλάσια;... «...Τι πράγμα είναι ο φόβος — είχ’ ακούσει να λένε γι’ αυτόν — ως τώρα δεν τόξερε...» «... Ο άνθρωπος που θα με προσβάλει εμένα — έλεγε ο ίδιος συχνά — δε γεννήθηκε ακόμα!». Ο Μαριάμπας τον πρόσεξε. Τον περιεργάστηκε, διπλωμένος άγρια στον εαυτό του εκειχάμω. Γελοίε!... Σκέφτονταν ότι ποτές δεν του δόνησε τους μύχιους κόσμους του ο τρόμος... Το έλκυσμα το ζαλιστικό της κατάπτωσης (...αλήθεια η πομπή — τι μεθύσι!...) δεν άνθισε στην καρδούλα του στρύχνος!... Λογάριαζε; (κι’ έφρισσε) ότι απ' τη χολέρα, απ’ την πανούκλα προφταίνει το μπόλιασμα, μα απ’ την ανωτερότητα κάμποσων όμοιών σου, τι προφυλαχτικό να σκεφτείς; Είναι καλοί να σε ροκανίσουνε «τίμια» με όλους τους κανονισμούς της ευγένειας. Ο Μαριάμπας κουμπώθηκε. Ο άνθρωπος αυτός τόσο φάνταζε διακριτικός τόσο τίμιος που μπόραε να του εκφυλίσει τα γούστα. Να τον κόλλαε και καμμιά αρετή του θα μπόραε αχτινοβολώντας του θάρρος! Τόσο εύθικτος που θάταν καλός «να θιγή» με το τίποτα, να «παρεξηγηθή» για ’να μπάτσο!... Ενώ αυτός... — και θυμήθηκε την πρόποση... Λίγο ακόμα κι’ ο λοχαγός τον ξεκοίλιαζε.... Κολακεύτηκε ιδιαίτερα που με τόση μαεστρία την γλύτωσε — Μπράβο του!... Οι άναντροι όλοι, οι ξευτυλισμένοι, οι δειλοί τον χαιρέταγαν... Ο άπιστος εκείνος διευθυντής της Ασφαλιστικής Εταιρίας Ζωής γελούσε.... «Ω τι προσόντα! τι εχέγγυα!... (του φάνηκε πως απ’ το γραφείο του φώναζε). Θερμότατα συγχαρητήρια φίλε μου!... Θα υποβιβάσουμε τ’ ασφάλιστρά σου στο όγδοο... Τη μονομαχία δωρεάν θα σ’ αφήσω!...».
Απ’ αντίκρυ — στο κάδρο της πόρτας — η Ζαλούχου τον κύταζε. Πλάι της ο Εξαδάχτυλος ο γιατρός κάτι τσ’ έλεγε.
Καθώς αυτή με τα μάτια καρφωμένα στο Μαριάμπα τον άκουγε, του πέταε πού και πού καμμιά λέξη.
— Έχετε δει μια μυλόπετρα πούναι από καιρό μέσ’ στον κήπο μου;
— Ναι.
— Λοιπόν, την είδα στον ύπνο μου να πέφτει απόψε απ’ τα ύψη.
— Λοιπόν;
Το ίδιο όνειρο ακριβώς, μα αντιθέτως: ότι η μυλόπετρα ανέβαινε, είδε κι’ ο Μαριάμπας απόψε. Μου τόπε προ ολίγου στ’ αφτάκι μου· μου είπε πρώτος το όνειρο!...
Τότε μόνο κατέβασε τη ματιά της αυτή και τον είδε. Ήταν χλωμός σαν το θειάφι... «Είναι φοβερό!... φοβερό!...» τη διαβεβαίωνε. «...Δεν ξέρω αν επειδής είμαι αριστερόχειρ εγώ, γράφει κι’ αυτός με το δεξί όπως όλοι... Αν δηλαδή έγραφα κι’ εγώ με το δεξί όπως όλοι σας, ίσως νάταν αυτός ζερβοχέρης!... Μα η Ζαλούχου προχώρησε· έγνεψε στο Μαριάμπα ένα έλα. Καθώς τόκαμε το σημείο αυτό με το δείχτη της σχημάτισε με τον αντίχειρά της μηνίσκο: το σχήμα του βαθειού μισοφέγγαρου. Αχ ζωή μου! μουρμούρισε ο Μαριάμπας σαν σ’ όνειρο. Αχ φεγγάρι μου!... κι’ έκρουσε εκειχάμω τα χέρια.
Στο μισόφως τ’ αντρέ η Ζαλούχου, τον ζύγωσε... « Ένας κύριος άγνωστος — μάλλον ξένος — του λέει, τον γυρεύει. Τον ζητούσε επειγόντως;.... Ψιτακός... Πιτακός... δεν κατάλαβε...».
... Πιτακός!... Αχ τι έλεγε; Έγινε ο Μαριάμπας κατάχλωμος... Στάθηκε δειλός, τρανός και χαμένος. Πρώτη φορά του που, από πολύ βλοσυρός, είχε τώρα γίνει ένας μάπας.
— Ναι. Κάπως έτσι. Ώστε και δαύτη τον πέρασε στο μικρό σαλονάκι της. Τον περίμενε. «θέλετε να σας οδηγήσω έως εκεί;» του λέει και προχώρησε. Τόκαμε σα νάχε σούστες στις φτέρνες της. Πάτησε κάτι δρασκελιές σα νευρόσπαστο, σχεδόν πήδησε σα νάταν καλά κουρδισμένη.
Την ακολούθησε ο Μαριάμπας βουβός. Συναισθήματα σκοτεινά τόνε τρέχαν. Πάλι ήταν βέβαιος ότι όταν φωτάει ο ήλιος τα φώτα σβήνουμε, ή όποιος ροχαλίζει κοιμάται. Αλλοιώς γιατί θα ροχάλιζε; Μα τι; Ένοιωθε τη διανόησή του ανώμαλη, τούρχονταν κάπως λοξά οι ιδέες: Πώς θάταν ο κόσμος (ισχυρίζονταν) αν αντί να πέφτουν οι πέτρες, υψώνονταν ή αν γελούσαμε ως πηδάμε; Η Ζαλούχου εκειδά κοντοστάθηκε· τούρριξε μια ματιά δίχως όρια.
— Και λοιπόν; έτσι ε; Τραγούδαε ο Πάσκουα στη θεόσβηστη κάμαρη και προβάλλατε εσείς στο φωτεινό παραθύρι.
Αρχίσατε τότε μια παντομίμα υπέροχη. Όπου αυτός τραγούδαε Αααα ! ανοίγατ’ εσείς ένα μέτρο το στόμα, κι’ όπου εκείνος — σε διαλείμματα — σφύραε, κάνατ’ εσείς το χείλι χωνάκι. Είχατε πάρει παραπλεύρως δωμάτια;
— Ναι.
— Κι’ ένα άλλο. Γιατί κουτσαίνατε; πέστε μου. (και πήρε την κατατομή αρπαχτικού πτηνού η σκιά της).
... Λυπήσου με.... της λέει απερίγραπτα... Τόκαμα για να την παρηγορήσω λιγάκι..
— Ποια; τη Βιολέττα;
— Όχι... αυτήν την χαντάκωσα...
— Αλλά, ποια;
— Μα την άλλη... Εκείνη την Κυρία του «Σάουθάμπτον»!...
Μπα! ώστε ύπαρχε μια Κυρία στο «Σάουθαμπτον» πούταν πολύ λυπημένη. Να την παρηγορήσει! και κούτσαινε; Τι ιδέα! Η Ζαλούχου τον κύταξε με σκέψη τρελλή, ξαφνιασμένη. Αυτή ποτές δεν θα δύνονταν να φανταστεί ένα τέτοιο. Λόγου χάρη να σας παρηγορούνε κουτσαίνοντας ή να σας μισούν χασμουριώντας. Σκεφτείτε, αντίς: Σας συλλυπούμαι θερμότατα— θα κουτσαίνω αιωνίως!..
— Ώστε, για να την παρηγορήστε, κουτσαίνατε;
— Ναι, γιατί ήταν κουτσή!
Σιγή.
«Πέτε μου... τον ρωτάει ξαφνικά... παίζετε ωραίο βιολί;».
— Εγώ;... μήτε το δοξάρι πώς πιάνουν... Έλεγα μόνο να εξασκήσω για επάγγελμα το κούρδισμα μόνο, βιολιών...
— Δηλαδή;
— Μα πώς να σας πω. Να, ν’ αποδημούσα σε μια πολιτεία θολή!... Εκεί, αμέσως να κάρφωνα ένα μπιλιετάκι στην πόρτα: Μόνο κουρντίζω!».
...Αδύνατο να μπει κανείς στο μυαλό σας... (και βλέποντας τον με φόβο)... Μολαταύτα την ονομάσατε Νανά.
Και τον ώθησε, τον έσπρωξε απαλά στο σαλόνι. Τράβηξε και την πόρτα κατόπι της. Μα δεν έφυγε — έμεινε. Έστησε στη χαραμάδα τ’ αφτί της. Τότε του σαλονιού ο κλειστός χώρος δονίστηκε. Ένας διάλογος σπασμωδικός και γοργός, μια στιχομυθία ριγή τον χαράκωσε σαν ηλεκτρικές τεθλασμένες.
Η Ζαλούχου δεν άκουε. Μόνο κάτι λέξεις τη φτάναν κομματιαστά απ’ την κάμαρη σαν οι εντονότερες νότες μιας ανήσυχης βιόλας.
Άξαφνα ένα ήχος υψώθηκε. Οι ορίζοντες τρέμαν. Η βραχνή βουή ενός βαποριού ήρθ’ απ’ όξω και χύθηκε σαν ντελίριουμ - τρέμενς των σπίρτων. Οι καπελιέρες θα μάργωναν. Τα τζαμόφυλλα έτριξαν. Εκείνη η πολιτεία η θολή τι να γίνονταν; Οι γυναίκες που θα τον δείχναν στις άλλες; «... Τον βλέπετ’ αυτόν;».
Τριγιλίγξ έκαμ’ άξαφνα η πόρτα. Ήταν σαν λυγμός κάποιου πούκλαψε κι’ η Ζαλούχου βιάστηκε ν’ απομακρυνθεί από κείθες. Κρύφτηκε στη σκιά μιας γωνίας. Τότε απ’ τ’ άνοιγμα πρόβηκε ο νεοφερμένος τρεχάτος. Τον ακολούθησ’ ο Μαριάμπας δυο βήματα, τον πήγε ως την πόρτα: «θάχεις γράμμα μου τον διαβεβαίωνε όλο... θάχεις γράμμα μου». Και πρόσεξε εκεί βαθειά στο σκοτάδι. Το φεγγάρι τρεμόσβενε. Αλλοίθωρο πίσ’ απ’ το γυαλί της τζαμόπορτας, πάρεξ δίτροχο που σταμάτησε απότομα, έμοιαζε μάλλον σαν κάνα μάτι χυμένο. Όταν γύρισε φαίνονταν παράξενα μέσ’ στην ωχρότητα του γλυκός. Ήταν ένας σωστός ωραιοάσχημος. Σωστός τράγος!
... Το καπέλλο μου, λέει ως την είδε... επιτρέψατέ μου να φύγω.
— Βιάζεστε;
— Ναι, πάω να κλάψω.
Κι’ έκαμε βιαστικός προς τη σάλλα. Στην πόρτα ακριβώς διασταυρώνεται με το γιατρό Πριτιντέρη... Ξέρετε — του λέει εκειδά — ξέρετε; εργάζομαι κι’ εγώ μια μελέτη. Είναι αυτή μια επιστημονική εργασία καλή... μια πρώτης τάξεως συμβολή στον Ιπποκράτη.
— Δηλαδή;
— Μια περί αιμοσφαιρίων ο λόγος... Ως γνωστόν, καρδία και κυκλοφορία του αίματος...
Ο Μαριάμπας αισθάνθηκε να τον κουνάει ένα ρίγος, «περί αιμοσφαιρίων!» και βιάστηκε, απομακρύνθηκε κείθες... Έμεινε ο γιατρός σαν χαζός... Η Ζαλούχου ακολούθησε. Τον πήρε γοργή το κατόπι του, σφυρίζοντάς του σαρκαστικά κατευόδια: θα φύγετε; (τούλεγε)... Στο καλό... να μας γράφετε!. Μα εκείνος δεν άκουγε. Προχώρησε κατευθείαν στο τραπέζι που κάθονταν, ψάχνοντας να βρει το καπέλλο. Σε στάση βαθειάς συντριβής και μετάνοιας ο κ. Τζίμας κοιμόταν. Λοιπόν πάλι μάσαε; πάλι έτρωγε μικρές φετίτσες σαλάμι; Όχι, μουρμούριζε... Ανένδοτος ο «πολιός γέρων» απτόητος, παραμιλούσε στον ύπνο: «Εις την εποχήν μου κι’ εγώ!..». Χέστε τον.
— Μα δεν τόχατε κρεμασμένο στην είσοδο; του λέει γελαστά η Ζαλούχου. Το κρατούσε στο χέρι της, τόχε πάρει μαζί της.
Το πήρε ο Μαριάμπας και τόχωσε βαθειά ως στ’ αφτιά του: Έρρωσθε!... Και τράβηξε κατ’ ευθείαν στην πόρτα. Τον μπέρδευαν βρε αδερφέ κι’ αυτές οι νότες του πιάνου. Ήσαν γλυκειές σαν γιασεμιά που ξέρουν μονάχα τους πώς να μαραίνουνται ατά τους. Εκειδά η Κελαδή τον σταμάτησε, του σφάλισε σα λαφίνα το δρόμο: Στηλώθηκε πάνω του τ’ όμμα της τόσο μέσ’ στη γαλανότητά του καθάριο που νόμιζες πως εντός της μια θάλασσα ύψωνε το κορμί των νερών της. «Τόσο ψεύτης... τόσο ψεύτης του λέει που αλλάξατε ως και το γράψιμό σας ακόμη»... έτρεμε. «Πολύ αμφιβάλλω και για το χρώμα στα μάτια σας, ακόμη και για του ρολογιού σου τους χτύπους!».
— Τι ώρα είναι; ρωτάει κάποιος δίπλα τους.
..Ώρα λέει; κάνει ο Μαριάμπας χαζά. Είπατ’ ώρα; και ψάχνονταν. Ψάχνονταν πυρετικά, σαστισμένα. Είχε χάσει τη μπούκλα της, εκείνη την ψαλιδιά των μαλλιών της. Έβλεπε κάπου κει και το λοχαγό να χορεύει. Σε κείνη τη λεπτοτάτη του ερώτηση δεν τ’ απάντησε όμως: «Παρακαλώ μια στιγμή — τούχε πει — είπατε τράγος.... εννοείτε τον Καίσαρα;». Γιατί; Γιατί δεν τ’ απάντησε ; Μην κι’ αυτουνού τούχαν υποβιβάσει τ’ ασφάλιστρα; Μην τζάμπα και τη μονομαχία τ’ άφησαν; Κι’ εξακολούθησε να ψάχνεται. Κάποιο χοντρό αντικείμενο ένοιωθε να πασπατεύει μέσ’ στην τσέπη. Τραβάει τι να ιδεί; Ήταν ένα κοτζάμ νεροπότηρο; Πώς; πάλι η νίκη; Κι’ η τεθλασμένη; (περικαλούσε)... ο Σκηπίωνας; Τι είχε φωνάξει του Πόπλιου ακριβώς ο Αννίβας;
...Ω — Ω! τ’ είν’ αυτό; κάνει αυτός πούχε ρωτήσει την ώρα. Ήταν σαν νάχε μιλήσει η εμπάθεια. Ο Μαριάμπας τον κύταξε: Πάλι ο Δασάρχης; λοιπόν πάλι αυτός:
...Εις την εποχήν μου κι’ εγώ... τσαμπούναε εκειχάμω ο κυρ - Τζίμας.
... Σιχτήρ!... του κάνει νευριασμένος κυτάζοντας με μάτι τρελλό το ποτήρι. (Ο Σκηπίωνας φάλτσαρε. Κορνήλιε... τούχε φωνάξει ο Αννίβας... Κορνήλιε... χάνομαι ακριβώς από μια γκάφα δική σου!...). Κι’ έρριξε μια ματιά στον καθρέφτη. Κύταζε ύπουλα. Καθώς το γυαλί του στην κλίση του έδειχνε τους ανθρώπους γερμένους, έδειχνε και το προφίλ της Ζαλούχου και ώστε, θα υποτιμόντουσαν οι φράουλες. Μέσ’ στις υγρόστιλπνες μπούκλες της έξεχε —λουλούδι φίνο — τ’ αφτί της. Έμοιαζε εκεί σαν ερωτηματικό γαλλικό.
— Είπατε τ’ είν’ αυτό; ρωτάει το Δασάρχη.
— Ακριβώς.
— Μα... ο κεραυνός του Αννίβα!.... Και του το ξοφεδονάει κατακέφαλα. Ο Δημοσάρας τ’ απόφυγε. Μπαμ!... έσκασ’ αυτό σαν καμμιά μπόμπα στον τοίχο. Η σάλλα δονίστηκε. Τινάχτηκε κι’ ο Μαριάμπας στη θέση του, όρμησε στραβός προς την πόρτα. «Καλέ με πατήσατε!» του γκαρίζει κάποιος Κύριος ξοπίσω του.
— «Καλέ, τι συνέβηκε;» κάνει αγουροξυπνηθέντας κι’ ο Τζίμας....
Αυτή η νύχτα ήταν όλη παγωνιά κι’ όλη άστρα: η νύχτα της 15 του Μάρτη (η μεθεπομένη ακριβώς του χορού). Αποβραδύς ένα μισοφέγγαρο ανάστροφο πάνω από στέγες και βράχους έκανε κάτι πράγματ’ αλλόκοτα! Είχ’ ανάψει έναν τζιγάρο παράξενο απόνα μακρυνό συννεφάκι, έκλεινε πονηρά το ματάκι του. Καθρεφτίζονταν τόσο κωμικά μέσ’ στη θάλασσα, που ύστερα χαμογελούσε μοναχό του. Το νινί! Τ’ αστέρια τρεμόσβεναν. Στην κατάμαυρη έκταση κράδαιναν ζωντανά τις κεραίες των σαν να κολυμπούσαν στο χάος. Είναι πολύ ωραία παιδιά στη Χαλκίδα. Όταν κρυφά πλημμυρούν τα μεσάνυχτα οι νύχτιες αύρες φυσάνε. Είναι η ώρα που τα εισιτήρια αναπαύονται και δυο-τρεις, παν’ κι’ ερχόνται. Τότε, είσαι «Ρόδον το αμάραντον!».
Από μια ώρα ο Μαριάμπας όλ’ έγραφε. Έγραφε μα η ιδέα του δούλευε· παιγνίδιζε η συλλοή του, πετούσε. (Είδες πώς έσκυψε; σκέφτονταν. Με μια κίνησή αίλουρου είχ’ αποφύγει την ποτηριά σου, ο Δασάρχης. Ασφάλεια! Εκείνος ο διευθυντής της «Ασφαλιστικής Εταιρίας Ζωής» πού να βόσκαε; Πώς άφηνε έναν τέτοιον εξαίσιο πελάτη; Ίσως να σύντασσε (σκέφτονταν) το αρετολόγιο του «ιδεώδους πελάτου». Ελαττώματα: Αξιοπρέπεια, τιμή, ευθιξία. Αρεταί:	Ανανδρία, αφιλοτιμία, αναίδεια... (Αχ! γράψατε παρακαλώ κι’ εξουθένωσις...).
Μια αόριστη γαλήνη ήταν διαχυμένη στο σώμα του, πούναι αυτή σαν κείνο το λεπτότατο άρωμα των πολύ λυπημένων. Όξω η νύχτα θροούσε. Κάπου κάπου ένα έξαφνο φύσημα αγέρα έσειε αλαφρούλια την κάμαρη κι’ ήταν σαν τρίξιμο μιας μπρατσέρας με φώτα, ενός καραβιού ολομόναχου που η ψυχή του μαργώνει. Το γράμμα τελείωσε. Οι μικροί θόρυβοι των χαρτιών και του φάκελλου έπνιξαν για μια στιγμή έναν άλλον, έναν σάλαγο αόριστο μιας μαντέμινης βρύσης. Μέσ’ στη νυχτερινή σιγαλιά, στο σκοτάδι, έρχονταν ο αχός της απ’ αλαργινά σαν μέσ’ σ’ όνειρο, σαν μια γραμμή κατακόρυφη από λάμψεις κι’ ατσάλι. Αχ τι όμορφος πούν’ ο κόσμος παιδιά!
Τότε ξαναπήρε την πέννα. Χωρίς άλλο — στοχάστηκε — εκείνη η γρηά μαμή θα πηγαίνει, θα προχωρεί με το φανάρι στο χέρι της σαν να μεταφέρνει ένα άστρο. Έπειτα εσκέφτη τη Μύριαμ. Τη σκέφτηκε έτσι άπιαστη, αθόρυβη, τούρθε σαν εποχή ξένων τόπων. Εκεί απ’ τ’ αψηλό παράθυρό της θ’ αεροκρέμονταν — λέει — η προσωπίδα της χαύνη. Η εικόνα της — μικροσκοπική στην απόσταση — του ψιθύριζε κάτι. «Ξέρετε;» ήταν σαν να, αλαργινή, του ψιθύριζε: «Μην τρομάξετε, στο δίκανο, έχω βάλει άδειους κάλυκες!». Όμως τι; Γύρισε απ’ την άλλη όψη το φάκελλο και το πανώγραψε έτσι: Κύριο Ιωάννην Πιτακόν — Πόστε Ρεστάντε —Ικαρία.
Κείνη τη στιγμή, τα ρολόι της πόλης καμπάνισε. Σήμανε ακριβώς τα μεσάνυχτα. Οι ώρες του — στιλπνά νομίσματα, μάταια — μετρήθηκαν τρέμοντας στην παλάμη του χρόνου. Ε και μ’ αυτό — τι; και κείνος σηκώθηκε. Είχε μια επισημότη παράξενη, μια μοσκοβολιά ξερού ρόδου. Φόραε κοστούμι κατάμαυρο και λευκό λαιμοδέτη. Παράξενα λόγια. Τέσσερα δάχτυλα σιδερωμένα τού έξεχαν απ’ του σακακιού του την τσέπη. Ήσαν και δαύτα κατάλευκα — γάντια ήσαν μπρε μάτια μ’. Τα παπούτσια του άστραφταν. Μέσ’ στους κατάμαυρους στίλβους των, καθρεφτίζονταν αχνά του ταπέτου οι μαιάνδροι. Και ποιος θα το πίστευε; Στη μπουντουνιέρα του ένα δίδυμο άνθος λεμονιάς ευωδούσε. Περίεργο... κι’ όμως... έτσι ήταν, γαμπρός!
Έσβησε το φως και ξεπόρτισε. Λειψό μισοφέγγαρο φώτιζ’ αχνά τα σοκάκια. Ένας δρομάκος θολός, σερπετός, σέρνονταν — τεφρό φιδάκι — και χύνονταν λες όξ’ απ’ τον κύκλο του κόσμου. Ο Μαριάμπας προχώρησε· πάταε τόσο αλαφρά που λες διάβηκε η ξανθή άνοιξη χήρα. Πήρε ένα δρόμο. Στον ουρανό ψηλά εκεί τ’ αστέρια παιγνίδιζαν· έσφυζαν ζωντανά μέσ’ στα φώτα τους σαν να πολεμούσαν με ανέμους. Δεν πάει να παιγνίδιζαν· δεν πάει να πολεμούσαν με ανέμους. Η υπηρεσία τους, ακριβώς αυτή ήταν: ν’ αχτινοβολούν και να παίζουν. Δόξα στο φως το φεγγαρίσο τ’ αχνό. Ωσαννά και τοις μπούφοις!. Τα χαλασμένα πιάνα, ας τα κούρντιζαν· τα ξυπνητήρια, ας τα φιάχναν. Μιαν αγάπη αυτός ήταν πούνοιωθε, μια χαρά δίχως τέλος... τώρα ήσαν όλα καλά — α τι καλά! τι ωραία! Σιωπή, κι’ αυτός ήξερε...
— Ήξερε; τι;
Μπρε ερώτηση! Να, Θα πήγαινε. Σιγά, προσεχτικά, απαράλλαχτα θα ριχιόταν στον τοίχο, θα πήδαε αλαφρά στο περβόλι. Εκεί θα σκέκονταν άπραγος, αόριστος μέσ’ στην αναμονή του — ιδεώδης. Σιωπή... τότε πάλι ήξερε...
— Πάλι;
Μα, ναι.. Η Μύριαμ θ’ άκουγε. θα πετάγονταν ζεστή απ' τα ρούχα της και θ’ άνοιγε του παραθύρου τα τζάμι: Κρακ! ...θάκαν’ αυτό παθιακά. Μια ματιά και θα νόγαε: «Καλώς όρισε— (θάλεγε)... νάτος!».
Ακίνητος μέσ’ στις υποψίες του άφωνος εκεί σε μιαν άκρη του κήπου, θα στέκονταν ο αλόιστος άνθρωπος — ο ίδιος αυτός των βιολεττών της ο κλέφτης... Σσσσουτ — μια στιγμή. Να, εκεί στον τοίχο το δίκανο... Δεν είχε παρά δυο άδεια φυσίγγια. Απ’ αψηλά απ’ το μισάνοιχτο παραθύρι της, θα τούστραφτε δυο ταυτόχρονους σμπάρους: Παμ - πα - παμ!. Αχαχά... μα θα ήταν εξαίσιο... (exceedingly original). Έτσι; Λοιπόν καλλίτερα που θάταν εξαίσιο παρά που δεν θάταν· που οι σμπάροι θ’ αντηχούσαν εγγλέζικα και που αυτός λατινικά θα γελούσε.
Έτσι — ναι... αχ τι άνθρωπος! Τούτες τις τελευταίες δυο μέρες μήτ’ ήξερε τι έκανε. Έκανε κάτι καμώματ’ αλόιστα, κάτι πράγματα μάλλον κωμικά και γελοία. Χτες το πρωί λόγου χάρη· — δεν είχε καλά καλά ξημερώσει — κι’ έκαμε ένα πράγμα ανεξήγητο). Πήγε στην αστυνομία και ρώτησε: «Ο Κύριος αστυνόμος;». Είχε ξανά πρησμένο το μάγουλο με κείνη την πελιδνή κηλίδα στο κέντρο. «Μα Κύριε!, του κάνει ο αστυνομικός: δεν προσέχετε; Με πατήσατε — μου το ξεράνατε το πόδι μου!».
— Ναι, έχω βαρύ πάτημα!. του λέει.
— Περάστε δεξιά, πρώτο πάτωμα.
Πέρασε. Βρόντηξε διακριτικά πριχού νάμπει.
... Τακατάκ.
— Ποιος;
— Ο Κύριος αστυνόμος εσείς;
— Ακριβώς.
...Μαριάμπας... Γεωπόνος, του λέει. Είχε να εκμυστηρευτεί ένα πράγμα... μια πράξη χυδαία, μάλλον σχεδόν ένα έγκλημα. Και μπήκε δίχως περιστροφές στην ουσία: Να περί τίνος επρόκειτο. Στις δεκατρείς του Μάρτη, προχτές, σ’ όλες τις ντόπιες εφημερίδες δημοσιεύτηκε μια ταυτόσημη δήλωση. Μια Κυρία — η Κυρία της οδού Λευκών Γάτων αριθ. 24 — είχε χάσει μια τσάντα, μια τσάντα λινή γυναικεία.
— Ακριβώς.
... Ακριβώς τι; Ότι έτσι έλεγε η ταυτόσημη δήλωση; Αυτό δα το ξέραμε. Τα πράγματα δεν έγιναν όμως ακριβώς όπως έλεγε, αυτή η ταυτόσημη δήλωση.
— Δηλαδή;
— Δηλαδή αυτή η τσάντα δε χάθηκε στο μεταξύ των οδών Ερμού και Τομπάζη. Η δήλωση δεν ήταν παρά μια προειδοποίηση μόνο. Η Εγγλέζα το κάνει αυτό από μεγάλη ευγένεια, από καθ’ αυτό βρεταννική ντελικάντζια. Με άλλα λόγια είναι σαν να λέει στον ενδιαφερόμενο — να πούμε σ’ αυτόν που την έκλεψε: «Κύριε... πριν αποταθούμε στην αστυνομία του τόπου σας, πριν βάλει πάνω σας βαρύ το χέρι του ο νόμος σάς παρακαλούμε φέρτε μας την τσάντα αυθόρμητα... Σεις τώρα ξέρετε... Εννοείτε ότι δεν πρόκειται να την φέρετε άδεια.... δηλαδή με κείνα τα μικροαντικείμενα: ένα μαντηλάκι δαντελένιο, ένα κραγιόν, δυο κλειδάκια... όχι δα!
— Αλλά;
.... Αλλά με τις πέντε χιλιάδες. Εννοώ τα πέντε χιλιάρικα κολλαριστά πούχε μέσα.
— Δηλαδή; Αν καλά τα κατάλαβα... πρόκειται περί κλοπής μ’ άλλα λόγια.
— Ναι....
— Τι αίσχος.... τι αίσχος! φώναξε ο αστυνόμος κειδά.
Κλέψαν την Αγγλίδα Προξένου.... Μα αυτό είν’ απαίσιο, αντεθνικό, τερατώδες. Αχ Κύριέ μου... Πόσο είστε καλός... ξέρετε λοιπόν σεις το δράστη;
....Να σας πω.... είχα απόλυτο ανάγκη χρημάτων... Την ημέρα αυτή της 10 του μήνα, αν δεν είχα το ποσόν που χρειαζόμαν... αν δεν εύρισκα αυτά τα λεπτά... ήμουν σας βεβαιώνω χαμένος. Όπου ζήτησα να τα οικονομήσω ως δάνειο μου το αρνήθηκαν όλοι.... Αχ θεέ μου τι νάκανα; Από στιγμή σε στιγμή ο Επιθεωρητής του Υπουργείου μου θάφτανε... Λοιπόν τι θα γίνομαν; Το χρήμα ήταν του Δημοσίου και τώχα σπαταλήσει εγώ... Να μη σας τα πολυλογώ... από καιρό είχα βάλει στο μάτι το Αγγλικό προξενείο. Πριν από κάμποσες μέρες με την πρόφαση πως είχα να κάμω ένα ταξίδι στο Λίβερπουλ πήγα και είδα τον Πρόξενο. Κατατοπίστηκα έτσι μια χαρά στα καθέκαστα. Τέλος αποχαιρετώντας τον, έφυγα. Στην αλήθεια όμως δεν έφυγα παρά κρύφτηκα μέσ’ σε μια αποθηκούλα των ξύλων. Όλη μέρα έμεινα στη θέση μου εκείνη ακίνητος και την πιότερη νύχτα. Είχα και το ξυράφι στην τσέπη... Κι’ όταν μέσα στο σπίτι αυτό όλα σώπασαν πρόβηκα εγώ στο σκοτάδι. Διάβηκα ακροποδητά το διάδρομο κι’ έφτασα σιγά - σιγά σε μια πόρτα. Αγάλι εκειχάμω την έσπρωξα. Απαλότατα άνοιξε κι’ αυτή, αλαφρούλια. Μια καντήλα κρεμασμένη έχυνε ρόδινο φως πα στους τοίχους. Η Κυρία κοιμότανε... Τότε είδα σ’ ένα κομοδίνο στο πλάι της, σιμά στο κρεβάτι, είδα την τσάντα... αυτήν εδώ... (λέει και την τραβάει απ’ την τσέπη του). Είναι μια τσάντα λινή, ακριβώς όπως οι εφημερίδες την γράφουν. Να τα πέντε χιλιάρικα, να το κραγιόν, τα κλειδάκια. Εκείνο το μαντηλάκι της τόχασα... μούπεσε σ’ ένα ξενοδοχείο της πόλης. Ρώτησα λοιπόν τους λακέδες: «Μη βρήκατε ένα λευκό μαντηλάκι;». Εννοείται ότι κάθε μαντήλι δεν είναι ανάγκη νάναι λευκό, ούτε κάθε λευκό και μαντήλι!
— Παρακαλώ μια στιγμή. Είπατε προ ολίγου ξυράφι... Είχατε λοιπόν και ξυράφι;
— Ναι, αυτό εδώ... και του τόριξε, τ’ απόθεσε στο γραφείο εμπρός του!
— Τι θα το κάνατε;
Τι θα τόκανε! Νάχει κυτάξει τον ασφαλιστή κατάματα, να τον ξέρει απ’ την καλή ο γραμματοκολλητής (στη θυρίδα του)· πώς ήταν να τόχει νοιώσει ο κλητήρας του εύθικτος, κι’ αυτός να ρωτάει τι θα τόκανε! Αντίς απάντηση έκαμε ο Μαριάμπας μια κίνηση... τράβηξε την παλάμη κοφτά στο λαρύγγι του... Αν άξαφνα ξύπναε η Κυρία (μουρμούρισε) αν έμπηχνε μια φωνή θα... σταμάτησε. Ήταν ολοφάνερο δα, τι θα τόκανε αυτό το ξυράφι. Μα χριστιανέ (του) απλούστατα: θάσφαζε την Κυρία επί τόπου.
... Κτήνος... του κάνει ο αστυνόμος ανάστατος και τον αρπάζει απ τα χέρια. Του περνάει τις χειροπέδες στο πίτουρο. Τόκαμε αυτό με τέτοια αξιωσύνη και τέχνη! «Τόλεγα εγώ πάντα για σένα... του φώναξε.... Πάντα μου ήσουνα ύποπτος!.. Δίχως άλλο θάσαι ο ίδιος συ που δεν άφησες γοβάκι για γοβάκι γυναίκας: Της κ. Μαργαρίτας Σεφέρη, των Δίδων Κελαδή .... της κ. Ταμία... Πολλές φορές ούτε να τα φορέσουν δεν πρόφταιναν· τάχαναν έτσι, όπως τους τάχαν φέρει καινούργια... Μα ούτε και των δουλικών δεν εφείστηκες. Οι καμαριέρες των ξενοδοχείων φρυάξανε. Προχτές ακόμα, ακριβώς η Αριανδη Σμιρλή μάς κατάγγειλε πως κάθε τόσο της κλέβουνε και το δεξί της γοβάκι. Μολοταύτα μας ήσουν περίεργος. Έκλεβες πάντα το ένα. Καμμιά φορά — αυτό δα είν’ απ’ τ’ άγραφα — αρκούσαν σε μονάχα τα τακούνια!... Έτσι, ξεκόλλησες το τακούνι από το δεξί γοβάκι μιας μασσέζ, καθώς και της Κας Δημάρχου — επίσης!»..
Ο Μαριάμπας δε μίλησε. Μια χλωμάδα θανάτου τού χύθηκε στο πρόσωπο. Σώπαινε.
Ευθύς ο αστυνόμος έδωσε τις διαταγές που πηγαίναν. Δυο χωροφυλακές βάλαν τον Μαριάμπα στη μέση κι’ ο αστυνόμος προχώρησε. Λέει στα όργανά του: Εμπρός για την οδό Λευκών Γάτων αριθμός 24, κι’ ευθύς η μικρή κουστωδία κινήθηκε.
Στην πόρτα κάτω ο Μαριάμπας δίστασε. Στάθηκε σκεφτικός μια στιγμή. Παρουσιάστηκ’ αυθόρμητα, λέει στον αστυνόμο χλωμός. Έχω το δικαίωμα λοιπόν να υπολογίζω σε κάτι; σε μια μικρή καλωσύνη σας;
— Ποια;
— Να, να μη με πάτε μ’ αμάξι... προτιμώ με τα πόδια.
Στη θέση σας εγώ δε θ’ αρνιόμουν... κατάληξε. Και: « Αχ νάβαζαν (σκέφτηκε)... έναν ντελάλη μπροστά μου!». Έναν χαμάλη που νάχε στήθη ίδιου Αίαντα, για να γκαριζει ως τα ουράνια: «Εδώ βλέπετε κόσμε, τον αρχικλέφτη Ιωάννην! Αυτόν που υπεξαίρεσε και μιας μασσέζ το τακούνι!». Και «μασσάζ» σκεφθέντας τος, τήραξε, θαμάζοντάς τος τα χέρια του. «Να μωρέ χέρια για... τρίψιμο!». Α! ήταν πολύ καυχησάρης... Προ μια βδομάδα διάδινε πως το στήθος του είναι πολύ μαλλιαρό!...
Ο αστυνόμος αρνήθηκε. Ήρθε λοιπόν τ’ αμάξι γοργά και κίνησε ξανά η συνοδεία.
Εκεί στην πόρτα της οδού Λευκών Γάτων αριθ. 24, στάθηκαν. Ανέβηκαν τις σκάλες και σε λίγο βρίσκονταν όλοι μαζί μπρος στον Πρόξενο. Πάνω απ’ το γραφείο — στον τοίχο — σε χρυσή κορνίζα διάγλυφη, υψώνονταν ο Γεώργιος ο Ε’ της Αγγλίας — της Αγγλίας — υπέροχος μέσ’ απ’ την αυτοκρατορική του ερμίνα. Είχε στο μέτωπο το φως των θεών...
Ο αστυνόμος χαιρέτησε κατά τον στρατιωτικό τρόπο τον Πρόξενο, κι’ αυτός τον κυτούσε. Ανάμεσα στους δυο χωροφύλακες γνώρισε τον ομοιοπαθή Μαριάμπα. Ω Μαϊντίαρ... του κάνει και πάει και επάνω του... Ω Μάι - φρεντ... πώς είναι, γκαλός;
Και με μια κίνηση τράβηξε τα ματογυάλια απ’ την τσέπη του... Τα στέριωσε με δεξιοτεχνία στη μύτη· την πάντα ροζ, άκρη - άκρη. Κάνετε δίαιτος; ρώτησε. Ύστερα άρχισε να του περιεργάζετ’ επίμονα εκείνο του μάγουλού του το πρήξιμο, εκείνη την άλλη την πελιδνή κηλίδα του κέντρου... Πρόκειται πάντα περί απλής κρεωμάζης... έτσι δεν είναι; και του το ζούλιαζε απαλά με το δάχτυλο... Μπράβο της το Χαλκιδέος γιατρείς!.... Είναι μπράβο της ντόκτορ... Και στρίβοντας προς τη διεύθυνση που πρέπει να πέφτει η Βιέννη: γελοίοι μεγκαλο - άσκημοι (ηθελ’ α πει: μεγαλόσχημοι)... φώναξε, γιατρείς κουτεντέδοι... Σας ψευδουνδία (διαψεύδουν) τα πράγματος. Άρα δεν πρόκειται περί κακοήθους όγκου — καρκινοειδούς νεοπλάσματος — αλλά περί απλής κρεωμάζης.. Το Ελλαντικοί ια - τρείς σάς...
— Κύριε Πρόξενε διακόφτει ο αστυνόμος γλυκά... κύριε Πρόξενε, επεβλήθη το κράτος του νόμου. Ο δράστης ευρίσκεται ενώπιόν σας και δέσμιος... Η τσάντα της εξοχωτάτης Προξένου, κατεσχέθη επίσης... ορίστε την άθικτο... (Και άπλωσε στον Χόπκινς - λάι την τσάντα).
Άπλωσε αυτός και την πήρε: Αλήθεια η τσάντα!... Πάλι θα χαρεί το κυρίος του... Μύριαμ - Μύριαμ πήγε προς την πόρτα και φώναξε... Κομ χίαρ... Η τσάντα.
— Δια τρέξατε έναν παμμέγιστο κίνδυνο ξακολουθάει ο αστυνόμος... Ο απαίσιος κακούργος... ο ληστής...
— Κάνετε δίαιτος ; λέει τώρα ο Χόπκινς - λάι εκειδά... Ντεν πονάτε ντιόλας; Και ξαναστέριωσε τα ματογυάλια στη μύτη! Τόκαμε πάλι με μια τέτοια εμβρίθεια, με μια τέτοια τελετουργική επισημότητα.
Την ίδια στιγμή μπήκε η Κυρία.
.. Ω Μάι Λέιντ... της προφτάνει ο Πρόξενος... Η τσάντα σας νάτος... Ευκαριστήσος το Κύριος. Και στρέφοντας προς το Μαριάμπα: Παρακαλώ, το Κύριός μου. Και στρέφοντας προς τη Μύριαμ: Δη Μάι Φρέντ Μαριάμπας!...
Οι νεοσυστημένοι κυτάχτηκαν. Ύστερα η Μύριαμ χλώμιασε... Κύταζε καταπληγμένη τριγύρω. Δεν φαίνονταν να εννοούσε περίφημα.
— Δηλαντή; τι συμβαίνεις; λέει γοργά σαν να βιάζονταν. Σπιθοβολούσε η ματιά της.
— Ευγενεστάτη Κυρία, κάνει ο αστυνόμος εκεί... ευγενεστάτη Κυρία... προς αίσχος και εις ατυχία του Έθνους μας, ευρέθη Έλλην... τούτος εδώ ο κατάπτυστος, κι' έδειξε το Μαριάμπα κειχάμω... Ευρέθη λέγω....
.. Μα αυτό είν’ απαίσιος φωνάζει τώρα η Μύριαμ...ντεν καταλαβαίνω ντιόλας. Γατί (γιατί ήθελ’α λεγε) γιατί έχε-χετε το άντρωπο τούτο στα σίντρος; Και στρέφοντας προς το δραγουμάνο του Προξενείου τού φώναξε. Τούπε γοργά και στη γλώσσα της να της εξηγήσει αμέσως. Καθώς ο διερμηνέας της έλεγε αυτή λαχταρούσε. Έκανε σαν κάτι ρίγη την έτρεχαν. Ύστερα οργισμένη κι’ ανάστατη κύταξε τον διερμηνέα στα μάτια. Του μίλησε σαν ψηλή λεύκα που βούιζε κάτω απ’ το δάρμα τ’ άνεμων. Τα λόγια της καίγαν σα φλόγινα.
... Η Κυρία και ο Κύριος Πρόξενος, μετάφρασε, ο διερμηνέας επίσημα στρέφοντας στον αστυνόμο τα μάτια... Η Κυρία και ο Κύριος Πρόξενος είναι φοβερά ταραγμένοι. Ο Κύριος Πρόξενος θα διαβιβάσει στην Κυβέρνησή σας παράπονα. Θα διαμαρτυρηθεί για τη φάρσα. Την τσάντα της η Κυρία την έχασε καθώς οι εφημερίδες το γράψαν. Ούτε κανείς της την έκλεψε, ούτε και λεπτά περιείχε. Συλλάβατε έναν αθώο κι ανύποπτο. Ποιος ξέρει σε τι μαρτύρια τον υποβάλατε για να ομολογήσει ένα ψέμα. Σε κάποιο γαλόνι αποβλέπετε. Σκηνοθετήσατε πράγματ’ απίστευτα για να διαβοηθείτε στον κόσμο.
Πρωτότυπη διαφήμιση Κύριε. Το αστυνομικό σας δαιμόνιο, η ανθρωποφαγική αρετή σας, δεν μας εξαπάτησ’ ωστόσο. Αφήστε λοιπόν: Πατάτε επί Αγγλικού εδάφους. Ο Κύριος Πρόξενος, ως αντιπρόσωπος της Κυβερνήσεως της Αυτής Βρεταννικής Μεγαλειότητος (και διεύθυνε ευλαβική ματιά προς το κάντρο) σας τάσσει πέντε λεπτών προθεσμία: ή ελευθερώνετε αμέσως και ζητάτε συγγνώμην από τον αθώον αυτόν άνθρωπο ή κλείνομε το Προξενείο και υποστέλλομε ευθύς τη σημαία μας. Θα γίνει αυτό εις ένδειξη διαμαρτυρίας για την τραγική κωμωδία την οποία εις βάρος του Αγγλικού γοήτρου και ενός ατυχούς αθώου επαίξατε!
— Γιες! κάνει τώρα κι’ ο Πρόξενος σαν να τούχαν ταράξει τους κύκλους... γιες! και τραβάει το ρολόι του. Το ακουμπάει ψυχρά στο γραφείο. «Πέντηλεφτος!» λέει. Ύστερα ξαναστεριώνει τα ματογυάλια στη μύτη του και προχωρεί ένα βήμα. Περιεργάζεται καταποπάνω το πρήξιμο. Το ζουλάει με το δάχτυλο... Κάνετε ντίαιτος ;
Αυτός ο περίεργος! Τώρα πήγαινε — πού; Για βιολέττες; Μα δεν του τώχε δηλώσει η Κελαδή καθαρά; Δεν τούχε μυχτηρίσει το άνθος;
... Έπειτ’ αυτό το μισοφέγγαρο έγερνε· έσγουφτε αλαφρά προς τα κάτω. Τόκανε έτσι νινίστικα σαν, για το παρόν, να σχεδίαζε στον αέρα μια τούμπα!...
Ε - καλά και τι τάχωσε αυτά τα γάντια στην τσέπη; Τι τα φόρεσε κείνα τα τριζάτα λουστρίνια του; Λέει θα πήγαινε κατ’ ευθείαν στον κήπο... λέει θα πήδαε! Ύστερα θα περίμενε κάπου εκεί ριγηλός, μετρώντας τα δευτερόλεφτά του ένα ένα. Τι είδους κάμωμα ήταν πάλι αυτό; Τάχας θ’ άνοιγ’ εκεί ψηλά το τζαμόφυλλο και θάστραφταν μέσ’ στη νύχτα δυο σμπάροι; Έν' «Αχαχά» τάχας θάκουγε. Τι ήθελε να παραστήσει; Τον άτρομο; Μα αφού τζάνεμας τόξερε: Οι ριξές θάσαν άσφαιρες. Δεν του τώχε πει το μυστικό η Κελαδή ; Μα ήταν πολύ υποκριτής και γελοίος. Αφού είχε γράψει του Πιτακού σε χαρτοφάκελλο πένθιμο. Αφού έκανε κι’ όλας το δάσκαλό μας στο δράμα. Μάλιστα στους θεατρίνους καυχιότανε πως είχε δίπλωμα Δραματικής Ακαδημίας. Επί ώρες τους είχε και τους λίγωσε με τις «περί δράματος και τέχνης» παλαβιές του... Αίφνης, στην τραγωδία — τους είπε — «το Κριτήριον» έπρεπε μάλλον έτσι να γίνονταν τα πράγμα:
«Αρχίζουν οι ακροατές τις σαχλαμάρες; Τράβα εσύ τα ξίφος απ’ τη θήκη του. Ξεραίνονται αυτοί στα γέλια; Πέσε σε φοβερή μονομαχία εσύ νεκρός. Ω θα το εννοήσουν γιατί πέθανες. Ω θα σου τη συγχωρήσουν τέτοια τρέλλα!». Που κάλλιο ψώρα να τους έβρισκε, περί αυτουνού το λέγε λέγε... «....Όχι, να μη σκιρτά αιώνια ο Ντ’ Αμπριέ παρά να τσούχνει και κάνα ούζο! Ούτε όλο Ουτιδανοί να λέει ο δουξ Σαξ, παρά να πει επί τέλους κι’ άλλη λέξη! Λόγου χάρι: merde!... Ω, αυτός, εννοούσε από δράμα!.
— Σας αρέσει (τους ρώτησε) λοιπόν το τοιούτον. (Και πάντοτε, όχι με νι το αποταθείτε!) — Ποιο; τους ρωτάει: το νι, ή ο Ντ’ Αμπριέ;
— Το νι!... του απάντησαν.
…Αδύνατον... αδύνατον τσαμπούνησαν αυτοί... Πολύ αναξιοπρεπές... πολύ χυδαίον!...
Οι γελοίοι! Που ένα ολόκληρο απόγεμα είχαν χαλάσει τον κόσμο να ρωτάνε: «Μη ξέραν τον κ. Μαριάμπα... Το γραφείο του; Μη ξέραν μαθές πού θα τον βρούνε; Σημειώσατε ότ’ είναι γεωπόνος!» που... νια νια νια... οι σαχλαμπούχληδες!
Χτες βράδυ πάλι τους συνάντησε. Είχε πάει στο οπλοπωλείο του Πριόβολου για ν’ αγοράσει δυο φυσίγγια. Μόλις καλά καλά είχε μπει στα μαγαζί. Μα πριν να μπει είχε σταθεί ακίνητος στο δρόμο. Φύσαε ένας άνεμος νυχτερινός, τρέμαν τα ηλεκτρικά λαμπιόνια στο σκοτάδι. Στοχάζονταν κι’ αυτός βαθειά, κείνη την απωλεσμένη πολιτεία. Ποιος ξέρει αν την αυριανή νυχτιά δεν θα την πάταε τυφλός; Ποιος ξέρει αν δε θα την τραγούδαε κουτσαίνοντας στους δρόμους;
Μπήκε λοιπόν στο μαγαζί.
...Τον Κύριο Μαριάμπα!... τον προαπαντάει ο Πριόβολος και του δίνει το χέρι. Τάδραξε κι’ αυτός στιβαρά.
Ωχ!..., κάνει ο άλλος ξυνίζοντας με μια γκριμάτσα τα μούτρα. Έκαμε αυτόν το μορφασμό σαν να βάλθηκε να μιμηθεί τον Πασχάλη.
— Ναι, έχω χέρι βαρύ... του εξηγάει.
Όπου νάσου κι’ οι παρεγνωρισμένοι καλλιτέχνες. «Ποία τύχη! Δαίμων ποίος!...». Μήτε λόγος να γίνεται γι’ αυτά τα τσαχλοκούδουνα γι’ αυτήν την άλλη «την Κυρία τους» που διακρίνονταν όλο σε ρόλους Μαρκησίας. Ήσαν τόσο ισχνοί που έλεγες μοιάζανε άγγελοι σκοτεινοί της αναιμίας. Τα ίδια της σχωρεμένης πάλι άρχισαν. Αυτός παζάρευε φυσίγγια με λυκόσκαγα κι’ αυτοί κατόπι του το γουδί το γουδοχέρι:... Πώς δηλαδή εκείνη η Ντόνα — Μία, όλο αναστέναζε... Πώς όλο μονολογούσε ο Κόμης Πρία. Μάλιστα πώς ο Βαρωνέτος Ποσπερνέ, τραύλισε σε μια στιγμή απελπισίας; «Το παν απώλετο πλην της τιμής μου!...».
— Είπατε δυο φυσίγγια με λυκόσκαγα; τον ρώτησε ο καταστηματάρχης εκπληγμένος.
— Να... εκτός αν είχατ’ αρκουδόσκαγα!
— Μα... έχουμε... θα είστε σπουδαίος κυνηγός. Αρκούδι, θα σκοτώστε;
— Όχι δα... Εγώ θα είμαι το αρκούδι!...
Τέτοιος!... Μυστήριος!... Είχε βγει μέσ’ στη νύχτα επίσημος σαν ποιος ξέρει τι γαμπρός που θα γινόταν, σαν τις οίδε και ποιος νάτανε. Ψηλά εκεί κάτι συννεφάκια πηγαίνανε. Μοιάζαν άλλοτε σαν πουλιά ταξιδιάρικα, κι’ άλλοτε γινόσαν σαν φιόρα. Περνώντας απ’ το ταχυδρομείο σταμάτησε κι’ έρριξε δυο επιστολές στο κουτάκι. Η μία ήταν για τον Πιτακό — εκείνη η πένθιμη — κι’ η άλλη για την κ. Προξένου: Λαίδην Μύριαμ Χόπκινς-λάι (έγραφε) του Προξένου της Αγγλίας Ενταύθα. «Απολύτως προσωπική». Έπειτα κύταξε μια επιγραφή στο κουτάκι. Τρία Τ είναι σημειωμένα απάνω του: Τα - τα - τα... μουρμουρίζει. Δηλαδή; «Προσκλητήριο» σκέφτεται - Προσκλητήριο (εξηγάει) θα σημαίνει. Εξ εναντίας δε σήμαιν’ αυτό. Ήξερε καλά πως σήμαινε: Ταχυδρομεία - Τηλεγραφεία - Τηλέφωνα... Μα αυτόν τι τον ένοιαζε! Είχε βρει μια χαρά τον καιρό να μην τον νοιάζει!...
Και το φεγγάρι γελούσε. Κύλαε από κύμα σε κυματάκι στην θάλασσα σαν τάπα φωτεινή σε σκαλάκια. Και μ’ αυτό τι; Ας έκανε κολοτούμπες όσο ’θελε· ας έμοιαζε όσο θέλει σαν τόπα. «Κυνηγός!... όχι δα...» είχε πει του Πριόβολου... «Εγώ θάμαι το αρκούδι!». Σαχλαμπούχλες και μπάφες. Ούλες τις ανοστιές αυτός θα τις έλεγε. Κιασαδώρος, Άχθος Αρούρης... παιδί μου. Είχε χώσει τα δυο φυσίγγια στην τσέπη του σαν, ποιος ξέρει τι νάκανε, σαν να ήταν κι’ όλας τ’ αρκούδι. Και πολλοί άλλοι τον είδανε να κολυμπάει με μια βάρκα. Ήθελε να του διαφημίζουν το θάρρος του! Μάλιστα θα στοχάζονταν φεύγοντας: «Είδες πώς τώπα; Παρακαλώ δυο φυσίγγια με ψήφους!». Αμ δε; όχι παίζουμε...
Στη ζωή του μήτε σπουργίτι θα σκότωσε, μα αν τύχαινε ο οπλοπώλης και τούλεγε: «..Λυκόσκαγα; είπατε κύριε μ’ λυκόσκαγα;... μα δε θα σας ευχαριστήσω... δεν έχω...», τότε το δίχως άλλο αυτός θα τ’ απάνταε, θα τ’ απάνταε τότε το δίχως άλλο ο ερίφης:	«...Φοβερό!... Δεν έχετε λυκόσκαγα;
Και τι θα μου λέγατε αν σας ζητούσα οβούζια για τίγρεις; ή λόγου χάρη για γίβωνες;». Κι’ ευθύς κατόπι κομμάτι ειρωνικά: «...Χμ... τι τόπος! Φαίνεται πως οι κυνηγοί σας δεν έχουνε με τον Νεμρώντ πολλές σχέσεις!... Χμ ζωόφιλοι άνθρωποι... και τα θερία ψυχή έχουν!... Χμ... έτσι δεν είναι;». Και - χμ - έτσι θα ήτανε, έτσι. Τότε οπ!... αυτός θάφευγε. Θάφηνε τον οπλοπώλη κατάπληχτο να φανταστεί μοναχός του...
Και νάταν μόνο αυτό, ποιος τον στίμαρε;... ποιος τούδινε ενού λεπτού σημασία; Ήσαν κι’ άλλα. Τούτα ήσαν κι’ αν ήσαν!
Λόγου χάρη - ευθύς μετ’ αυτό- ψε το σούρουπο, έκαμε την εμφάνισή του μπρος στ’ Αγγλικό Προξενείο. Γυρνόφερνε ύποπτα το μπαξέ και τις πόρτες του, καραδοκούσε σαν οχιά το αντρέ του. Τέλος χώθηκε- Πα! Τόκαμε μάτια μ’ με μια τέτοια εντέχνεια, μ’ ένα τέτοιο συνδυασμό θρασύτης κι’ αφέλειας!... Μα αν τον κύταζες θάμενες: Παρά για ζωντανό μάλλον για νεκρό θα τον πέρναες. Τόσο ήταν χλωμός μέσ’ στο θράσος του, — ναι τόσο χέζας!... Ύστερα ακροποδητά δίχως θόρυβο, δρασκέλισε σα μαύρος γάτος τις σκάλες. Αν τον ανακάλυφταν άξαφνα, αν τον έβλεπαν, ήξερε... «Να, λεπτεπίλεπτα πράγματα... στο Λίβερπουλ υποθέσεις... μυστήρια!...».
Μέσα στη σάλλα κουβέντιαζαν. Φως γλυκό πορφυρό έφεγγε από μια μισάνοιχτη πόρτα. Ο μυστήριος στάθηκε. Μέσ’ στο σκοτάδι εκειδά φουγκράζονταν της καρδιάς του τους χτύπους. Αιστάνονταν γλυκά τις ιδέες του να μπαίνουν σε μια αδυσώπητη τάξη: Ότι μαθές, πολύ λογικά κάνει να πέφτει η πέτρα αντίς να υψώνεται, ότι είναι πολύ σωστό να μη σκεφτόμαστε ως πηδάμε. Γιατί αλλοιώς - αλλοιώς τι θα γίνονταν;
φανταστείτε τι σύγχυση!... Μάλιστα θυμήθηκε ευθύς — και τώρα ήταν βέβαιος — ότι δεν είχε σταθεί ακίνητος στο δρόμο. Ότ’ είχε μπει στο μαγαζί! Περίεργο πράγμα τόσον καιρό γιατί αμφέβαλλε.
Άξαφνα μέσ’ απ’ τη σάλλα τον έφτασαν παλαμάκια και γέλια... «Αχαχά... ακούονταν η φωνή του κυρ Πρόξενου... το Βιεννέζος γιατρείς είναι τούβλος!... Πρόκειταις περί απλής κρεωμάζης!... Πια, ούτε δίαιτος θάκανε! .... Κι’ άρχισε να δικαιολογάει «το Κυρία μου» ότι ήταν πολύ κουρασμένη. Όλη νύχτα στο χορό της Ζαλούχου κουράστηκε και μπόρεσε μόλις τώρα τ’ απογεματάκι να πέσει. Ώστε ακόμα δεν ξύπνησε.
Ο Μαριάμπας προχώρησε. Πάτησε σταθερά προς το φέγγισμα αυτής της μισάνοιχτης πόρτας. Απαλά την έσπρωξε κι’ ήμπε. Τριγιλίγξ έκαμε αυτή καθώς στράφηκε πάνω στις κλάπες της χαύνη. Φως αχνό πορφυρό χύνονταν από μια καντήλα στους τοίχους. Η κρεβατοκάμαρα σώπαινε. Ο Μαριάμπας ερεύνησε με κάτι στιλπνό το δωμάτιο. Αν δεν είχε βαρύ πάτημα (σκέφτηκε) αν δεν ανάπνεε τόσο πολύ δυνατά, αν το ρολόι του δεν βρόνταε σαν κάνα εργοστάσιο εν δράσει, θα μπόραε να φτάσει έως στο κρεβάτι της να της ιδεί το κοίμισμά της... Η ανάμνηση αυτηνής που δε φαίνονταν έσφυζε σαν κανένας σφυγμός στο μισόφως. Τα ρούχα της μύριζαν λες βροχή και φεγγάρι...
Έκαμε δυο βηματάκια δειλά. Δεξιά του εκεί στη γωνία πίσω από βαρετές κουρτίνες μαντεύονταν — χρυσή φωλιά — το κρεβάτι. Κάτω απ’ αυτές τα γοβάκια της έξεχαν, τόξευαν κάτι αχτίνες στ’ αχνόφωτο. Φλέγονταν λες ζωντανά μέσ’ στους στίλβους των κραδαίνοντας τις φωτεινές των κεραίες. Πλησίασε ακροποδητά και με χέρι που έτρεμε ανάσυρε αλαφρά μια κουίντα. Τότε την είδε. Είδε τη Χόπκινς - λάι- κει- να κείτεται γλυκειά, κοιμισμένη. Τα βλέφαρά της μεταξωτά αχνοθάμπιζαν. Ήταν σαν η ψυχή των νερών εκείνης της λίμνης που έλεγε. Καθώς μέσ’ στη διασταύρωσή τους τα τσίνουρα ήσαν σαν σταυροβελονιές με μετάξι, τα μάτια της μοιάζαν ραμμένα. Και, ω το χέρι — το χέρι της, αυτό το ένα που κρέμονταν. Μάλλον ένα ξίφος φωτός που στην αιχμή του, το αχτινωτό των δάχτυλων της έμοιαζε σα μια λευκότατη έκρηξη. Καθώς στο επιδερμιακό αυτό τάνυσμα τα χείλη της έσπαζαν σε μια φωτεινή χαραμάδα, στο τρίγωνο στόμα τα δόντια της, μοιάζαν μάλλον σα λίγος αφρός πούχ’ ανέβει... ο Μαριάμπας απόμεινε, περίφερε γύρωθέ του το βλέμμα. Τα έπιπλα είχαν μορφές παιδικές και πάνω εκεί σ' ένα κάντρο διαγράφονταν μια σιλουέτα αστεία.
Ένας πιερόττος λιανός γιομάτος πόθους και τρόμους, αφροκοπούσε στ’ αχνόφως σαν άνθος γαρδένιας. Κάποια αόρατη μουσική νόμιζες πως ήταν κει να του εμψυχώνει τα μέλη του, να βάζει σε κίνηση σπαραχτικά το κορμί του. Γύρω απ’ τα λαιμό του ζωντανοί, και οι γιακάδες του, μοιάζαν — πλισσαρισμένοι σαν σπάραχνα που προκαλούσαν τα μύρα. Και — αν — το κάδρο, το κάδρο του!... Τι τετραγωνισμός στην εντέλεια!.. Ήταν σαν να τον έφερνε άνεμος. Να τ’ όνειρό της!... Τότες αυτός με την ελπίδα τρελλή και την καρδιά μεθυσμένη, έσκυψε πάνω της ν’ άκουγε τον παλμό της ζωής της, εκείνη τη γλυκειά βουή μέσ’ στο σώμα της που κυκλοφορεί με το αίμα.
Ένα τέλι παραπονεμένο να μπόραε να της τάνυζε. Ύστερα καθώς αυτή δε θα νάκουγε: πως ένα τζαμάκι (σιγά να της έλεγε) είναι το λογικό του σπασμένο!
Μα αυτός ήταν ένας άνθρωπος πολύ βλοσυρός και ψυχρός, υπόδειγμα ευθιξίας και τρόπων. Είχε πια καλά χωνευτεί πως ήταν και πολύ θετικός. Δεν τόχε τονίσει του γραμματοκολλητή στη θυρίδα του; Δεν τόχε και σε κείνο το γκαρσόνι συστήσει;
«Των φρονίμων ολίγα» τούχε πει καταπρόσωπο, και πολλοί συμφωνήσαν. Ώστε πάτησε γοργός σ’ ένα κάθισμα και ξεκρέμασε απ’ τον τοίχο ένα όπλο. Ήταν κι’ αυτό ένα δίκανο.
Καθώς με μάγου γνώση το πίεσε, γλυκύτατα τσακίστηκε αυτό μέσ’ στη μέση... κρακακλάπ!—όχι παίζουμε!... Ήταν σαν να κόπηκ’ απάντεχα σε δυο ίσα κομμάτια στα χέρια του κι’ έγινε σαν ’νας χοντρός διαβήτης. Στο ανάστροφο της κάννης, φανήκανε οι — δυο — δίδυμες μπούκες σαν δυο μάτια ορειχάλκινα με ματωμένες τις κόρες. Τότε τράβηξε τα φυσίγγια από μέσα τους κι’ έβγαλε δυο άλλα απ’ την τσέπη.... Αν του βάσταε του Πριόβολου, ας φρόντιζε νάχε και να πούλαε οβούζια. Τότε θάβλεπε πώς θα σειότανε απ’ τα θεμέλια η Χαλκίδα ! ...
Σε λίγο ξεπόρτισε. Τριγιλίγξ ξανάκαμε η πόρτα ξωπίσω του καθώς αυτός δρασκελούσε. Σαν έντομο χτυπημένο νυχτόβιο φτερούγισε το λυγμικό τρίγλιμά της. Η Χαλκίδα νυχτερινή χειμωνιάτικη τυλίγονταν μέσ’ στις νυχτερινές της κρυάδες.... Στο βάθος εκεί του κατάμαυρου ορίζοντα, σαν μέσ’ σε φόντο βελούδινο (μάλλον ιδεατά) διαγράφονταν του φεγγαριού η χαραμάδα. Ο Μαριάμπας προχώρησε. Ωωω! προσφωνούσε νοερά και σταμάταε... Ωωω! και δεν ήξερε τι άλλο να λέει. Μόνο πήγαινε ήσυχος κι’ άσκημος και σκέφτονταν τι μυρουδιά να είναι τάχα της μέντας. Περιεργαζόταν με το νου κι’ απόραε για το μηχανισμό των βαποριώνε. Είχε κλέψει κι ένα γοβάκι της φεύγοντας!
Αυτός—αυτός ο παράξενος! Μα τι άνθρωπος ήταν; Ποιος ξέρει τι καπνό φούμερνε! Οι πράξεις του δειλές και περίτεχνες, μαζί τρομερές και γελοίες, είχαν κάτι το αβρό κι’ επικίνδυνο, κάτι το πολύ λεπτά κοφτερό... Ω πόσο αγαπώ τις μαργαρίτες !... βεβαίωνε προχτές στο δρόμο τη Μαργαρίτα Σεφέρη... Εννοώ το άνθος! εξήγησε γοητεμένος ο ίδιος. Η ενάρετος σύζυγος και μήτηρ κοκκίνισε, μα αυτός έκλεισε το δεξί του το μάτι. Ένας άλλος εκεί αντίκρυ του τον κύταζε με το ζερβί του εκείνος κλεισμένο. Ήταν αυτός ο γιατρός Εξαδάκτυλος.
Τώρα πήγαινε.
«... Και με πίλο κλόουν να γελάς Xαλκίδα...!».είπε τότε που έρριξε στο γραμματοκιβώτιο τα γράμματα. Το ένα ήταν, το προς τον Πιτακό (που διαβάζαμε), το δε άλλο προς την Μύριαμ Χόπκινς. Μεγαλοστόμισε αυτή την ασήμαντη φράση (τις οίδε κι’ όλας από ποιον να την άκουσε ) και καμάρωσε σα να είπε τίποτις ανιστόρητο άκουσμα, τίποτις μεγαλείο κειπέρα.... φςςς...
Ύστερα τράβηξε. Διάβηκε την οδό Αβάντων κι’ έστριψε, στο στενό δρόμο παράλληλα, για την οδό Λευκών Γάτων. Ήθελε να του παινεύουν τα είδη του. Τα παπούτσια του έσκουζαν. Το ρολόι του, μέσ’ την τσέπα του, ακούονταν κλάπα-κλουπ ως εργοστάσιο! Ένας θεός ξέρει αν δεν είχε πληρώσει τον τσαγγάρη του να του τα κάνει να τρίζουν! Ο ίδιος θεός και το ρολογά, να του βροντάει το ρολόι!... Αφού μια μέρα καυχιόταν ότι έχει «πολύ επιβάλλον» (και τόξερε) «εώρακέ με πλην ουκ έφα μοι τι» είχε πει μιαν άλλη φορά στον κλητήρα. Το ίδιο τόνισε και στον κηπουρό του φυτώριου! Τον είχαν ρωτήσει οι άνθρωποι: ότι τον ζητούσε ο ταμίας — τον είδε;
Εκεί στη διασταύρωση του δρόμου αυτουνού, κοντοστάθηκε. Κύτταξε προς των Κελαδήδων το σπίτι. Το φεγγάρι! Αχ παιδιά το φεγγάρι!... τα βιολιά των χαράματων! Αμυδρό μπρος στης χαραυγής τα γαρούφαλα, έμοιαζε πάνωθέ του σαν τύφλα. Λοιπόν δαίμων ποίος; Αχ το πόδι της;... (έλεγε). Κείνο το βαπόρι τι γίνονταν; Ποιος ξέρει πού — χοντρομούτσουνο — αλύχταε.... τις οίδε — ύαινα τυφλή — πού βρυχιόταν... θα παράπλεε τίποτα παράλια ονειρώδικα καθώς θ’ ανάτελνε μισή η σελήνη απ’ τους βράχους. Δεν πάει ν’ ανάτελνε· δεν πάει όσο θέλει νάταν μισή η σελήνη. Αυτός το πόδι της! (έλεγε).
Το φεγγάρι ραγούσε, κι’ αυτόν ντιπ δεν το έμελλε που το φεγγάρι ραγούσε. Θολό, επικίντυνο, είχε περιπέσει σε βύθος· ήταν σα νάχε στρίψει τις πλάτες του απ’ την άλλη μεριά να πεθάνει.
Μα ο Μαριάμπας βιάστηκε, δεν είχε καιρό για να χάνει. Άργησα σκέφτονταν. Σε λίγο αυτό το φεγγάρι θα κείτονταν νεκρό μέσ’ στην επιθανάτια αχλύ του. Καθώς οι ζουγραφιές των χαράματων θα τούκλειναν το τυφλωμένο του μάτι, ο κήπος — ο κήπος — θα νύχτωνε· δε θάδινεκι’ αυτός στόχο στα σκάγια.... Ακριβώς ειπείν, τα λυκόσκαγα, γιατί ο Πριόβολος, δεν είχε φέρει για βροντόσαυρους.
Τάχυνε λοιπόν το βήμα του — βιάστηκε. Σχεδόν άρχισε ασυναίσθητά του να τρέχει. Κάπου εκεί σε μια πόρτα μπρος πισωστάθηκε. Μια σκιά τον ανάκοψε, τούκλεισε σα δορκάδα το δρόμο... Μαριάμπα! του λέει.... σε λατρεύω!
— Α - παπά! Είστε σεις...
— Ρόδον το Αμάραντον — ναι.
— Που έσκουζε μια μαντέμινη βρύση;
— Ναι.
— Ώστε;... ώστε πρέπει να γονατίσω λοιπόν!.... Αχ τι ,κρίμα.. και βιάζομαι. Κι’ η γρηά; Κείνο τ’ άστρο;
— Καλέ η μαμή; Είναι η μάνα μου. Να η πόρτα μου: θα της χαράζω για γνώρισμα με κιμωλία Ενα X. Υποσχεθείτε μου πως θα γυρίσετ’ ευθύς.
Και στήλωσε πάνω του το ταραγμένο της βλέμμα. Καθώς ο Μαριάμπας την πρόσεξε νόμισε πως η τρέλλα τον κύταζε με τα γυαλένια της μάτια. Έπειτα: «Σας τ’ ορκίζομαι!...» της κάνει.
— Και τι ώρα;
Δίστασε ο Μαριάμπας κειδά. Έβγαλε το ρολόι απ’ την τσέπη :	κλάπα — κλουπ!... βρόντηξε τώρα ελεύθερο αυτό. Έκανε σαν κόπανος, καμμιάς πλύστρας στη βρύση.... Καθώς το φεγγάρι τυλίγονταν σ’ ένα μουχρό συννεφάκι, φάνηκαν και σα ν’ αλλάξαν θέση τα πράγματα, σα να μετατόπισαν τα σπίτια. Μέσ’ στο φως της νύχτας που σύρθηκε, κήποι, δρόμοι και στέγες κάμαν όλα μαζί προς τα μπρος ένα βήμα — μια προχώρηση άξαφνη. Είναι δύο!... μουρμούρισ’ αχνός σαν μέσ’ ο όνειρο... είναι—δύο!... Και πρόσεχε με μάτι στιλπνό το  φεγγάρι. Λευκή τολύπη ένα σύννεφο το περιτύλιγε τώρα. Συγκλινάμενες οι δαγκούνες του, ύπουλες, νόμιζες θάχαφταν κάνα απερίσκεφτ’ αστέρι. Ο Μαριάμπας την κύταξε. Είχε το βλέμμα περιπαθητικό ονειριάρικο, τάνυσε — χόρδα νοσταλγική — τη φωνή του : Τι χαρακτήρας!... τι κύριος!... Στις δυόμιση της λέει ριγηλά σα να κρύωνε.... περιμένετέ με στις δυόμιση... (και τράβηξε κείνη την αρμαθιά των κλειδιών του... Πάλι υποθέσεις — πάλι μυστήρια!...)... θάμαι ακριβής, σας τ’ ορκίζομαι... Το σύνθημά μας δυο χτύποι... δυο χτύποι στην πόρτα σας...
— Αχ!
Όρμησε αυτός στο σκοτάδι. Οι σκιές των τοίχων ελόξευαν καθώς μετατοπούνταν η νύχτα.
— Σε λατρεύω... του ξεφωνάει το κατόπι του...
—Αγάπα με!.... της απαντάει μ’ ένα σάλτο.
Κείνα τα πράγματα (όσα στο βίο του εγνώρισε — κι’ η Κελαδή κι’ η βάρκα κι’ ο Σκηπίων —) έτρεχαν από κοντά να τον φτάσουν. Γενικό προσκλητήριο!.. Είχαν να του πουν, να συζητήσουν μαζί του, να ξετάσουν πράγματα επείγοντα, φλογερά ηλεκτρισμένα... Τα-τα-τα τατα-τάτα - τατά! ήχαγαν κείνα τα τρία έξαλα Τ του κιβώτιου. Σήμαιναν ένα προσκλητήριο έξώφρενο, σε όλα τα πέρατα τούτου του ξώφρενου κόσμου!..
Γύρισε αυτός εκειδά. Στάθηκε κυτώντας μ’ άγριο μάτι. (Πνοή νυχτερινή αλαφρότατη — σαν πλημμύρισμα μυστικό των χαραμάτων—λες θα τον αιώριζαν κούφιον). Μα τι ζήταγαν; Λοιπόν ναι—θα τα ρώταε θα συζητούσε μαζί τους. Μα πού —χαλασμός κόσμου, βουή. Διαγκωνίζονταν όλα μαζί, αλληλοσπρώχνονταν ποιο να πρωτοπαρουσιαστεί καταμπρός του. Ο Μαριάμπας ύψωσε νευριασμένος τα χέρια. Σκασμός !... βροντοφώνισε σαν για να επιβάλει την τάξη. Άξαφνα μέσ’ σε βρισιές και σε χάχανα οι διαδηλωτές κάμαν τόπο. Έγινε τότε ένας διαδρομάκος θολός μέσ’ από ζώα κι’ ανθρώπους. Εκείθε στάθηκαν τ’ άψυχα, αποδώ μεριά όλοι οι άλλοι. Να, στη μια πάντα το «Σάουθαμπτον»— να απ’ την άλλη ο Αννίβας. Αντίκρυά του τα περβόλι κι’ η άβυσσος και παραδώ ο Πριτιντέρης.
Και τα δυο ημισφαίρια! Ήσαν ακόμα ο Επιστημολόγος εκεί, ο Δημοσάρας, ο διευθυντής εκείνης της Ασφαλιστικής Εταιρίας. Ούτε ο κυρ - αστυνόμος, δεν έλειπε. Τότε μέσ’ απ’ το βάθος αυτής της παράταξης φάνηκε ένας παπάς ξοργισμένος. Περίεργος ήταν, παράξενος. Ο Μαριάμπας τον γνώρισε.... Ήταν ο παπάς της Αγγέλας! Έρχονταν κατ’ ευθείαν απάνω του με τη γροθιά προταμένη: Αποτάσσει τω Σατανά; τον φοβέρισε.
— Αποτάσσομαι... είπε.
— Και συνάσση τω Χριστώ; ξαναρώτησε.
... Αποκρίθη : Συνεταξάμην!.
— Και το όνομα αυτού;
Ψηλά το φεγγάρι εκεί, τούδειχνε το βερνικωτό κέρατό του. Τότε εσκέφτη τη Μύριαμ. Πέρασε από το νου του και πέταξε — όνειρο αφρισμένο — η μορφή της. Πουλάκι περιπαθητικό κι η ψυχούλα του, φλετούρισε στου παραθυριού της το τζάμι. Αλαμπαμπίτς Ιρλαντάν;
Και πήγαινε, σχεδόν έτρεχε, σχεδόν βιάζονταν τώρα... Σκεφθείτε — το χέρι του. Αόρατη μέσ’ στη νύχτα η θάλασσα φώναζε, λες πάλλονταν να ραγίσει το χάος. Εκεί στο βάθος, χοντρός ακανόνιστος — με δυο σκέλη του ανόμοια — ένας αστέρας έσφυζε.
Κάτ’ ήθελε να θυμηθεί... κάτι ζήταε... Αχ ναι, το καράβι!..
«Το καράβι!...» φώναξε τότε και σκιάζονταν. Ανησυχούσε για τα πανιά του τα γυάλινα, για τα μακρουλά λαδωτήρια!.... Αυτό τ’ αστέρι τι κύταζε; Ναι μεν η βουή του πελάγου δεν τόφτανε, μα τον ταράζει μοναχό του ένα μάτι.
Μπρος στον τοίχο ενού κήπου σταμάτησε· έρριξε γοργή ματιά στο φεγγάρι. Μέσ’ σε μια τούφα σύγνεφου κάτασπρη, έμοιαζ' αυτό χρυσό βόλι. Η παλάμη της — κείνη πούταν σα δίσκος μικρός — τι λαμποκοπούσε στο πνέμα του; τι του τάραζε τώρα μυστικά την καρδιά του; Ένας άνεμος φύσηξε. Άξαφνη νοτισμένη η πνοή του, του χνώτισε τα παγερά μάγουλά του. Στο αέρισμά της ερίγησε....
... Μα τόσοι άλλοι πώς πέθαναν; του φάνηκε πως τον ρώτησε κάποιος. Δεν κουνήθηκε — ήξερε!
Ήταν η ψυχή του που μίλαε... σφύραε...
«Τόσοι άαα-λλοι!»... αυτόν τι τον έγνοιαζε; Αυτοί πεθαίνουνε εύκολα... πονάν δίχως κόπο... ενώ αυτός...
Ύψωσε το χέρι τ’ αμήχανος, απορημένος στη νύχτα. Στην κίνησή του αυτή καταπλάγηκε. Του φάνηκε πως ο Δημοσάρας ξανάσκυψε σαν για να μην τον πάρει το ποτήρι!. (Κύριε... κύριε... ασφαλιστά... μουρμούρισε, γράψατε παρακαλώ και τρεμούλα!). Δεν ήταν πια αυτός πούχ’ ειπωμένο κείνο το: Νο Καπί!... το εξαίσιο, που επίσης το Σον Υπουργείον τον είχε προσαγορέψει Iωάννην! Όσοι «για την γνωριμία του χάρηκαν» ας λάβαιναν τώρα τον κόπο να λυπηθούν και λιγάκι. (Τον είχαν πει κι’ Αξιότιμον). Ας έκριναν βρε αδερφέ όσο θέλανε από το ρομάντζο που έγραφε ότι ήταν και γοητευτικός συγγραφέας. Ήταν μόνο ένας σπαραχτικός εαυτούλαρος που σκιάζονταν ο φουκαράς, να πεθάνει. Ναι —αυτός ήταν!.
Οπ! ο άνεμος έσβησε... Σκαρφατσάλωσε με μια πηδιά το κιγκλίδωμα και σαλτάρισε μέσα. Ήταν σα νάχε πηδήσει στην άβυσσο. Μποπ! ακούστηκ’ ο γντούπος του χάμω. Ύστερα στάθηκε· πάτησε ένα κλονούμενο βήμα. Χλωμός σα νεκρός — στη σιγή — ένοιωθε να τον πλησιάζει το πένθος. Να, εκεί πάνω στο σπίτι αυτό... σ’ αυτό το σπίτι! Πίσ’ από κάτι πόρτες με πόμολα ήταν ζωντανή, ανάπνεε — η Σιωπία — να μη ορκίζονταν: έπαλλε στο στήθος η καρδούλα της για να κυκλοφορεί (της) το αίμα. Ω... ήταν βέβαιος για την αναπνοή και το αίμα. Δεν τόχε λύσει ο Πριτιντέρης αυτό, στο περί αιμοσφαιρίων ο λόγος;... (ως γνωστόν —τούχε πει στο χορό προχτές βράδυ — ... καρδία και κυκλοφορία του αίματος...). Αχ πώς έτρεμε — κρύωνε!
Ένοιωθε τους λιπαντήδες να λάδωναν με κείνα τα μακρουλά λαδωτήρια, να τρέμουν μέσα του — ζαγάρια — οι άνθρωποι. Έβηξε: Γκουχ!.,. Παράξενες εντυπώσεις και σχήματα πέρναγαν βιαστικά απ’ το νου του... Λόγου χάρη ο παπάς που τον ξόρκισε: « Αποτάσσει τώ Σατανά;» Η άλλη, εκείνη η λεπτή ερώτηση του : «.... Παρακαλώ μια στιγμή είχε πει του Ραμά — ...Είπατε τράγος... Εννοείτε τον Καίσαρα;....». Μα αυτός είπαμ’ έβηξε δεν ανακαλιόταν πια απ’ την αιωνιότη το γκουχ του.
Και τ’ όντι... Αψηλά εκεί ένα τζαμόφυλλο έτριξε και μια ρωγμή πορφυρή ανάβρυσε — βρύση φωτός — μέσ' στη νύχτα. Έμοιαζε σα χρυσή λεπίδα που θέριζε. Αχ τι γίνονταν; Φαίνεται πως τούχε σταθεί και αμείλιχτο, μέσ’ στην τετραγωνικότητά του, το κάδρο.
Ένας κύκλος λαμπρός πάλθηκε στον εσωτερικό τοίχο της κάμαρας κι’ ήταν το φάσμα του σαν η σκιά μιας σελήνης — μιας φυλακισμένης πανσέληνος. Στο κέντρο του, περιβλημένο έτσι ιριδωτό φωτοστέφανο διαγράφηκ’ εξαίσιο το προφίλ μιας γυναίκας. Η τεθλασμένη της μαύρης κατατομής της κεραύνωνε. Η σκιά ήταν τούτο — της Μύριαμ, αγουροξυπνηθείσας στο γκουχ του..
Και θυμήθηκε τη χθεσινοβραδυνή του επίσκεψη, το γλύστρημα σαν λωποδύτη στο σπίτι. Η κρεβατοκάμαρά της — θυμήθηκε — ανάδινε τη μύχια μυρουδιά του κορμιού της: «...Μύριαμ... αναπολώ τη μιλιά σου!...» (κι’ ήθελε να πει: κι’ ένα άστρο...) μα δεν τόλεγε — σώπαινε. Πρώτη φορά που δεν ήτανε βέβαιος ότι όποιος πίνει νερό θα διψάει η ότι όποιος ροχαλίζει κοιμάται (μπορεί να υποκρίνεται απλούστατα). Αμφίβαλλε λοιπόν όσο μπόραε.
Μα για στάσου, εκείνος ο ίσκιος κινήθηκε, τέντωσε σα μίκυ μάους στον τοίχο. Τώρα λόξεψε... τώρα φάνηκε κάτι μακρύ να κινάει... Ήταν σαν σκιά ενός δίκαννου. Και να το φεγγάρι! Τρυφερό σα ’να φυλλαράκι πρωτόβγαλτο απλώνονταν εκεί στο βάθος του κόσμου. Αχ λοιπόν;.... «Μύριαμ!... Μύριαμ Όχι δεν ξαναπαίξαμε τάβλι!...» κι’ άστραψαν δυο βαρειοί σμπάροι στη νύχτα. Περίεργο... ήχησαν σαν δυο πάταγοι έξαλλοι, ήταν σαν να τραντάχτηκ’ ο κόσμος! (Τα οβούζια —παρήλκαν).
Ο Μαριάμπας κλονίστηκε ενώ το αίμα του έτρεχε, ύστερα λύγισε ενώ τα πόδια του τρέμαν... Καθώς ένας λόξυγκας του θανάτου τον έπνιξε, αυτός μπρουμούτισε βαρύς πα στο χώμα. Ω! Αυτός... εννοούσε από δράμα...
Μήτ’ ένα αχ δεν ξεστόμισε. Η δικαννιά των λυκόσκαγων, τον είχε κάμει — όλον — σαν κόσκινο..
Μόνον εκεί, κάτω απ’ την τράτα των άστρων κι’ αντίκρυα στο φωτιστό παραθύρι, έμεινε ακίνητος με τα μάτια γυαλένια και το βλέμμα στητό προς τα χάη... δείχνοντας — μέσ’ στη λευκότητά της — εξαίσια τη γραμμή των δοντιών του. (Ας έρχονταν, λοιπόν να τον έβλεπαν, τι γερά δόντια, είχε, λύκου!). Τι μασέλες που (και ξεκλειδωμένες...) λες θάσπαζαν το ατσάλι σαν πράσο!... Νόμιζες γέλαε. Αχ γιατί; Λέτε να ξεπλησσόταν κι’ απόραε για κείνη τη λάμψη απ’ το μπρίκι; Ώρα 2.25' αυγερινή...
Ακριβώς ώρα δυόμιση (ενώ το πτώμα του κείτονταν τυφλό μέσ’ στον κήπο) σε μια πόρτα που στην τάβλα της άσπριζε ένα θεόρατο X, ακούστηκαν μέσ’ στη σιγαλιά δυο χτυπήματα:	Τάκα-τάκα!... Μήτε φύλλο ανάσαινε. Άνοιξ’ η πόρτα απαλά κι’ ένα ρεύμα ψυχρό χύθηκε μέσα. Ήταν τόσο παγερό που ξετόξεψε ρίγη εξωτισμού μέσ’ στο χώρο. Λες η φρίκη είχε μπει μέσα αόρατη σαν να φόραε μάσκα. Τότε η φλόγα του καντηλιού ταλαντεύτηκε... κι’ ύστερα μάκρυνε σα χρυσό πουλί το λαιμό της. Μυρουδιά φρέσκου αίματος διαχύθηκε στο σκότος.... Αααα !... ακούστηκε μια στριγγλή φωνή γυναικεία... Και το φιτίλι τσιτσίρισε· έκαμε σα μυίγα κλεισμένη σε κούφιο....
Κατά το μεσημέρι της άλλης μέρας άγριες φωνάρες συντάραξαν τα νωθρή ατμόσφαιρα ενός ασήμαντου δρόμου. Κάτι λούστροι ανεμίζοντας νωπά φύλλα του «Εύριπου», ρίχτηκαν στο γκαλντερίμι γκαρίζοντας με τα λαιμά φουσκωμένα:	Το Παράρτημα!... Το νυχτερινό δράμα του κήπου!.... Ένας διαβάτης τ’ αγόρασε κι’ άρχισε να τ’ αναγνώνει σ’ έν’ άλλον. Οπ!.... συνάχτη η μαρίδα τριγύρω τους. Ο άνθρωπος διάβασε:
«Άγριος φόνος έλαβε χώραν κατά τας πρώτας μεταμεσονυκτίους ώρας της σήμερον, υπό συνθήκας και περιστατικά ανεξήγητα. Ο διευθυντής του Αγροκηπίου της πόλεώς μας Ιωάννης Μαριάμπας άγνωστον πώς ευρεθείς εντός του κήπου του ενταύθα Αγγλικού Προξενείου, εδέχθη δίδυμον πυροβολισμόν δι’ όπλου δικάννου οπισθογεμούς και έμεινεν άπνους. Το περίεργον είναι ότι ο ιατρός κ. Εξαδάκτυλος ενεργήσας σήμερον κατ’ εντολήν της Εισαγγελίας νεκροψίαν επί του πτώματος του ατυχούς γεωπόνου, διεπίστωσεν άναυδος ότι τούτο είχε την καρδίαν δεξιά, εις δε τον αριστερόν αυτού πόδα έφερεν αντί πέντε, τέσσαρας — φυσιολογικούς κατά πάντα — δακτύλους. Τα γεγονότα ταύτα πρωτάκουστα, κρατούσιν εις κατάπληξιν σύμπασαν την κοινωνίαν και τον επιστημονικόν κόσμον Χαλκίδος. Ήδη διαδίδεται ότι ο ιατρός παρεφρόνησε... "Φοβερό!”’ παραληρεί όλο μετρών τους δακτύλους του δεξιού ποδαριού του!. Ως γνωστόν ο ιατρός φέρει εις τον πόδα του εξ δάκτυλα, εξ ου και το όνομά του " Εξαδάκτυλος”».
Ο αναγνώστης ξερόβηξε. Την ίδια στιγμή κι’ ακριβώς αντικρύ τους, μπρος στο κατώφλι μιας πόρτας, η γρηά Φανή η μαμμή, ακούστηκ’ έτσι να καλαναρχάει με τις γειτόνισσές της τη γκρίνια: «Να σημαδέψουν τις πόρτες τους. Εκεί να γράψουν με τεμπεσίρι τα ΧI τους. Δεν είναι καμμιά «τυχόν» μένα η κόρη μου. Είναι κόρη «μαίας» και τη λένε Μαρή — το οποίον σημαίνει.... «Ρόδον το αμάραντο ν!....»
Σε τούτη τη μικρή πόλη — τη Χαλκίδα — στις 15 του Μάη του ίδιου χρόνου αυτουνού, θα λάβαινε χώρα ένα σπουδαίο κοσμικό γεγονός. Ήταν αυτό ο χορός της Ζαλούχου. Θα βρίσκονταν εκεί η πιο καλή κοινωνία, και ο κ. Δημοσάρας μαζί, η Μύριαμ Χόπκινς - λάι, η δ)νίς Κελαδή κι’ ο Ραμάς.
Δεν είναι διόλου πρόσωπα αυτά μυθικά. Μόνο ότι τώρα, ύστερα από το θάνατο του Μαριάμπα, μας φαίνουνται εμάς σαν παρατημένα στο πάει τους, σαν εγκαταλειμμένα στο χρόνο να πλανιώνται — σκιές.
Είναι έτσι τ’ ανθρώπινα. Ο τραγικός ήρωάς μας, δεν υπάρχει πια να παιγνιδίζει τα πράγματα, να δίνει αυτός το ζαβό παλμό της ζωής. Ήταν ένας λεπτεπίλεπτος βάρβαρος, ένας ευγενής Φιλισταίος.
Γελαστός και μαζί τρομαλέος, αφίνοντάς μας μέσ’ στους «αταξισμούς» του ανύποπτους, έπαιξε τέλος μπρος στο κατάπληχτο βλέμμα μας το σπαραχτικό του αστείο, τέτοιο που να μας μείνει αξέχαστο σαν μια εξαίσια πληγή. Μολαταύτα είναι παντοδύναμος ο ρυθμός της ζωής. Το μεγαλόπρεπο αυτό πλοίο που είναι ο κόσμος, πηγαίνει (αφημένο) μονάχο του στην ατελευτότητα του χώρου, στην εφήμερη αιωνιότητα, μαζί τόπων και καιρών. Ήταν λοιπόν «γεγονός» ο χορός.
Στις 15 του Μάη το βράδυ, η Χόπκινς - λάι ξεκίνησε. Την συνόδεψε ως την πόρτα ο σύζυγος, της φίλησε εκειδά το χεράκι: Κρυώνεις Μύριαμ; την ρωτάει εκειδά.
— Όχι όχι.
Της κ. Ζηνοβίας Ζαλούχου τα σέβη μου. Δεν θ’ αργήσεις Μύριαμ, ε;
Δεν απάντησε.... χώθηκε στ’ αυτοκίνητό της γοργή. Βαθειά εκεί στις πλαγιές το φεγγάρι μισό, είχε βγει σα φωτιά.
Μπρος στην πόρτα της, η Ζαλούχου κατέβηκε. Την υποδέχτηκ’ η ίδια. Απ’ αψηλά στη τζαμόπορτα πρόβαλε κι’ η Κελαδή μια στιγμή, μα ξαναμπήκε ευθύς μέσα. Καθώς έστριψε φάνηκαν τα μαλλιά της πλεξούδες...
Κάτω οι δυο γυναίκες πλησίασαν. Εκεί που δίναν τα χέρια τους η Ζαλούχου, είπε ανήσυχη:
— Κρυώνεις Μύριαμ;
Δεν απάντησε — ρώτησε: Συ;
Μήτε κείνη αποκρίθηκε παρά αλληλοκυτάχτηκαν ένστικτα. Καθώς ανέβαιναν τη σκάλα, είπ’ η Ζαλούχου με χάχανο.... Εγώ τόλεγα... ο χορός μου θ’ αφήσει εποχή... Α - χα - χα!...
Τις συνεπήρε ένα γέλιο, ένα γέλιο τρελλό! Ξανάδωσαν μέσ’ στ’ αναφυλλητά τους τα χέρια. Αχ τι ατραξιόν!... Το πατατράκ που θα γίνονταν!... Καθώς γελούσαν, η Μύριαμ τουρτούριζε.... Είπε μολοταύτα:... Το γοβάκι μου; ναι... Ήταν αυτός !....
Δε ρωτήθηκε ποιος... ούτε κι’ η ίδια ονόμασε. Μόνο το παράτρεξαν γρήγορα — κρύωναν...
— Ξέρεις; διακόφτει με μια γκριμάτσα η Ζαλούχου... ξέρεις τι;
— Τι Ζηνοβία μου; τι;
— Α - χαχά!... τι; γελάς; Μόλις κατάπια δυο παστίλιες μαζί.... Δηλαδή.... Ήσαν ροζ. Δυο παστίλιες ροζ... σουμπλιμέ!..
Κι’ έπιασε σφιχτά την κοιλιά της: «Ωχ!... Κρυώνεις Μύριαμ; Ωχ!....» Γέλαε!.... Στα μάτια της ανάβλυσαν δάκρυα.. Κύταζε και κάτω εκεί στις πλαγιές — ήταν φωτιά το φεγγάρι...
*) Θα δίνονταν μια μουσικοεσπερίδα υπέρ των απόρων της πόλης μας.
*) Στη Ζαλούχου μόνο το εμπιστεύτηκε και διάδωνε έπειτα ότι την έχει μοντέλλο !
**) Είναι η Ζηνοβία Ζαλούχου.
*) Διήγημα του Πιέρ Λουίς με τον τίτλο αυτό, όπου η αληθινή Εστήρ παρουσιάζεται για ηρωίδα ενού ρομάντζου του Ονορέ Δε Μπαλζάκ «η Ανώτερη Γυναίκα» και όπου τούτη εδώ η άλλη Εστήρ (η ψεύτικη) από συνωνυμία —και άλλες σύμπτωσες— φαντάζεται ότι ο Μπαλζάκ περιγράφει αυτήν στο ρομάντζο του και θυμωμένη γι’ αυτό, ξεκινάει απ’ την πατρίδα της (το Βαν Κόπσεκ) και τρέχει προς συνάντησή του στο Παρίσι όπου τον βρίσκει, όπου όμως τόσο υποβάλλεται από τον συγγραφέα (Μπαλζάκ) που καταντάει να πιστέψει ότι είναι στ’ αληθινά η ηρωίδα αυτή και ότι συνεπώς θα πεθάνει με το θάνατο που της προορίζει να πεθάνει (στο ρομάντζο του) ο Μπαλζάκ:	δηλαδή καταπίνοντας ένα μαύρο δηλητηριασμένο διαμάντι. Ψάχνει μάλιστα να βρει ένα διαμάντι κι’ αυτή μα αυτό νάναι μαύρο. Και στο σημείο τούτο το διηγηματάκι τελειώνει.
Ο Διάλογος, στα σημεία που παρακάτω αναφέρονται στην υπόθεση αυτουνού του διηγήματος (διασκευασμένης δω πέρα) είναι σχεδόν ο ίδιος της μετάφρασης του Στέλιου Μαράτου Ανεμώνα. (Πιέρ Λουίς: Εαρινή νύχτα και άλλα διηγήματα).
*) (άρρητ’ αθέμιτα)
*) Εννοούσε την Αριάδνη.
*) Πράγματι τούχε συμβεί αυτό κάποτε. Εκεί που κάποια «Μαρή» τον είχε καλέσει και τούλεγε, αυτός παρατήραε επίμονα ένα μπρίκι κρεμασμένο στον τοίχο. Καθώς το φως της λάμπας το χτύπαε πλάγια, αυτό βυθισμένο στο ημίφωτο άφηνε από το χάλκωμά του ένα στίλβο.
(«Θείο Τραγί» σελίδα 150)
*) Εξαισίως πρωτότυπο.
*) Εννοούσε τον έρωτα.
*) Καλά της μεγάλης — αμ της μικρής; Λέτε νάχε δοκιμάσει και των δυο τα τακούνια;
*)
Χαλκίδα 15 Μάρτη 
Αγαπητέ μου φίλε, 
η συμφωνία μας ήταν να αλληλοϋποκατασταθούμε στα πράγματα. Ήμουν εγώ ο Γιάννης Πιτακός, και συ ο Γιάννης Μαριάμπας. Συ γεωπόνος διευθυντής του Γεωργικού Γραφείου Κοζάνης, κι’ εγώ γεωπόνος επίσης, ερασιτέχνης, αδιόριστος, άγνωστος. Στη Χαλκίδα πηγαίνοντας — διευθυντής του αγροκηπίου εκεί — ιδωθήκαμε για πρώτη φορά μέσ’ στο τραίνο. Ήσουν μελαγχολικός, αναστέναζες, γνωριστήκαμε, γινήκαμε φίλοι — σου είπα; Μην αυτοκτονείς — κάτσε λίγο. Σου ζητώ «αναβολή εκτελέσεως». Θα σε υποκαταστήσω εγώ μέσ' στα πράγματα. Θα γίνω εγώ Μαριάμπας: Γίνε συ Πιτακός ή και τίποτα, χάσου προσωρινά στην αφάνεια. Δόσε μου εμένα τη μετάθεσή σου, τα χαρτιά σου και τ' όνομα, θα πάω εγώ στην Χαλκίδα. Θα είμ’ απαράλλαχτος. Ως και θα ψευδίζω ακόμα. Θα λέω νεβγό το νερό κι' αντίς Μαρή, αχ Μαβγή μου. Παρόλ ντονέρ θα διαβεβαιώνω όπως συ! Θα βγάλω για να το καταφέρω ένα δόντι. Και θα σου τακτοποιήσω εγώ τα ζητήματα. Τάμπλεξες συ με τις περί Φυτοψυχικής θεωρίες σου; Εγώ θα σου αποκαταστήσω το γόητρο. Σε τι σε νοιάζει; Αγαπάς τη μικρή Κελαδή μα δεν μπορείς να την παντρευτείς πριν ξεκουμπιστεί η μεγάλη; Μη σκας· εγώ θα κάμω κολάι. Συ θα τάβρεις έτοιμα μάτια μ'... Το ίδιο και τάλλα.
Κι' όταν όλα θα γίνονταν ζάχαρη, τότε θα σούλεγα; Φίλε μ’ αδερφέ μου — ορίστε. Ξαναγίνου Μαριάμπας κι’ ήσυχα-σε. Κι’ εγώ; Ω εγώ πάλι Πιτακός γεωπόνος. Πάλι ερασιτέχνης, αδιόριστος, άγνωστος, στο μακρυνό μου χωριάκι. Και θάμουν ευτυχής εγώ φίλε.
Όμως άκουσε... Τάκαμα θάλασσα! Βούλιαξα ως το λαιμό μέσ’ στο αίσχος. Με το σύγγραμμα «η Μάχη της Ζάμας» σ’ απόκαμα. Μάθε σε κάλεσαν σε απολογία γι’ απόλυση! (Τι ήθελε κι’ αυτός ο Σκηπίωνας, να δώσει τη Μάχη στη Ζάμα για ν’ ανακατευτεί ο Πολύβιος, και νάβρουμε το μπελά μας εμείς;) . Σύμφωνα με τις «Περί Τηλετροπισμού των Φυτών» θεωρίες σου, τα φυτά (σου) έπρεπε να μπορούν και να φεύγουν. Υπακούοντας δηλαδή στο Φυτένστικτο να παραμερίζουν απ’ ό,τι απειλεί τη ζωή τους. Το τσεκούρι, η φωτιά, τα ρημάζουνε. Και η γειτνίαση ενού στρατού είναι χάρος. Οι στρατιώτες τ' αποδεκατίζουν, τα κόβουνε, οι στρατηγοί τα χρησιμοποιούν για κρυψώνες. Για ν’ αποδείξω κι’ εγώ πως δε σφάλλοσαν είπα πως τα αρθρόκνημα εφύγαν! Χρησιμοποιώντας τη πηδητική τους αντίληψη, τόσκασαν κολοτουμπηδόν μέσ’ στη νύχτα. Οι Ρωμαίοι που τάχαν — αποβραδύς — για προκάλυμμα, βρεθήκανε την αυγή στο μεϊντάνι. Αποτύγχανε ο ελιγμός πλευροκόπησης «Κορνήλιε... Κορνήλιε... φώναζε τότε ο Αννίβας κατάπληκτος... χάνομαι από μια γκάφα δική σου!». Πού να φανταστεί ο κακόμοιρος πως δεν ήταν δική του. Πού να υποπτευθεί πως τόχε σκάσει το δάσος!... Δεν είναι όμως το χειρότερο αυτό. Το όνομα αυτό Μαριάμπας φέρνει απάνω του βαρειά την κληρονομιά της μοίρας. Μιας μοίρας στρεψώδικης, ειρωνικής, οργισμένης. Μου μετάδωσες τη φλόγα του, φεύγοντας. Θα το πιστέψεις; Αντίς να με ρίξει στην αγκαλιά της μεγάλης, μούρριξε τη μικρή στη δική μου. Τι γκάφα! Ζήτησα τη μεγάλη και άσχημη: την είπα μολαταύτα Νανά. Ποιος ξέρει με τι τέχνη ένας άνεμος... Σκέψου ότι κάτω εκεί απ' το σκοτάδι ενός δέντρου μια κόρη σφιχτά μ' αγκαλιάστηκε. Ήταν σα να με περιπτύχθηκ’ η άβυσσος. Έξω απ’ τ’ άλλα μ’ έκαμε κι άτιμο. Πού; Στη γυναίκα που συ συλλογιόσαν και φλέγοσαν, σ’ αυτήν που θάτανε και δική μου κουνιάδα.
Στο σώκλειστό μου σημείωμα έχεις λεπτομερά το καθέκαστα. Στο ίδιο αυτό σου δίνω και τα περιστατικά της ζωής μου: γενεαλογία, καταγωγή κλπ. Εύκολα πράγματα. Το δίπλωμά μου και τ’ άλλα χαρτιά μου και έγγραφα στα ταχυδρόμησα χτες. Απ’ την Ασφαλιστική Εταιρία Ζωής «ο Φιλόσοφος» θα εισπράξεις την ασφάλειά μου 300 χιλιάδες. Με δαύτες πληρώνεις το χρέη σου. Φρόντισα να είσαι συ κληρονόμος μου.
Τώρα αντίο. Μείνε γιο πάντα συ Πιτακός, κι’ εγώ Μαριάμπας για πάντα. Θα σύρω εγώ το σταυρό σου. Είμαι φτασμένος στο άνθισμα των πιο γλυκών μου κριμάτων. Αν πίστευα ένα θεό θα προσεύχομαν; «Κύριε πλήθυνόν μου τα αίσχη». Έπειτα μοιάζουμε καταπληκτικά μεταξύ μας. Είμαι ο σωσίας σου... πάρε με. Είναι και το Πιτακός ένα όνομα, και στο πετώ γιο σωσίβιο. Άρπαχτο μην μείνεις ανώνυμος και περιπλανιέσαι στους χρόνους. Όσο για το δικό σου το «Μαριάμπας» — αυτό — το κρατώ. Έπαιξα με τέτοιον οίστρο αποτυχίας το ρόλο του ώστε δικαιωματικά να μ’ ανήκει... Ω! Δεν σου χαρίζω την δόξα του... (υπογραφή) Μαριάμπας.
(Και τράβηξε στο Μαριάμπας τόσο χοντρή μια νουρά που έλεγες μοναχός σου: Θεέ μου! Αμ δε; Όχι παίζουμε).
*) Πάντα είχε μια ανάμνηση αορίστων οχημάτων και τόπων. Τάχας πως κάποτε - άγνωστο πώς-είχε βρεθεί σε κάποια πολιτεία. Φύσαε ένας άνεμος νυχτερινός, τρέμαν τα ηλεκτρικά λαμπιόνια στο σκοτάδι... Τώρα μπήκε, ή δεν μπήκε σ’ ένα μαγαζί. Στάθηκε ή δε στάθηκε ακίνητος στο δρόμο; Ακριβώς δεν ήξερε να πει.
……………..
Τούτο το προς την Χόπκινς (ανυπόγραφο) έγραφε με γραφομηχανή τούτα τα λόγια:
*) Κυρία μου, 
Μη λησμονείτε — προς υπεράσπισή σας — ότι για την αστυνομία εδώ, ήταν αυτός ένας ληστής επικίνδυνος. Ότι μια άλλη νύχτα μπήκε στο σπίτι σας και σας αφαίρεσε την τσάντα εκείνη με τις πέντε χιλιάδες (άσχετα αν την τσάντα δεν σας την έκλεψε — παρά τη ρίξατε μοναχή σας στο δρόμο για να με δείτε στο σπίτι σας — κι’ άσχετα ακόμη αν δεν είχε μέσα λεπτά). Ότι κράταγε ένα ξυράφι στο χέρι του. Αν ξυπνούσατε άξαφνα... φανταστείτε ποιον διατρέξατε κίνδυνο. Έτσι, γιατί αλλοιώς ποιος θα πίστευε ότι τον σκοτώσατε άθελα ή ότι στο δίκαννο είχατε δυο άδεια φυσίγγια; Ώστε δε θάταν σωστό να βρήτε σεις το μπελά σας. Αρκεί η ταραχή που σας έδωσε».
**) Αργότερα, μολαταύτα, βρεθήκανε ανάμεσα στα χαρτιά του και στίχοι. Σε κάποιους απ’ αυτούς που φέρνανε τον τίτλο «Χαλκίδα» ύπαρχε κι η φράση αυτή ως την είπε. Το ποίημα αυτό, μαζί σαχλό κι’ ανισόρροπο (όπου εξ’ απ’ τα λοιπά σάλια μπάλια, έλεγε και τον εαυτό του — θεός φυλάξοι! — ωραίον(!) ήταν ετούτο κ’ έφερνε ημερομηνία 15 του Μάρτη 1934:
ΧΑΛΚΙΔΑ 
Νάν' σπασμένοι οι δρόμοι, να φυσάει ο νότος 
κι' εγώ καταμόναχος και να λέω: τι πόλη!
 ν’ απορώ αν δεν είμαι — μέσα στην ασβόλη — 
ένας λυπημένος πιερότος.
Φύσαε - είπα - ο νότος κι’ έλεγα: Ω Χαλκίδα,
 ω Χαλκίδα — πόλη (έλεγα) και φέτος 
ήμουν — στ’ όνειρο μου είδα — περικλέτος 
πάλι περικλέτος ήμουν — είδα.
Έτσι έλεγα. Ήσαν μάταιοί μου οι κόποι
 παν’ σε ξύλο κούφιο, πρόστυχο, ανάρια,
 ως θερία ως δέντρα — αναγλυμμένοι — ως ψάρια,
 τα όνειρά μου (μούμιες) κι’ οι ανθρώποι.
Τώρα πόλη, τρέμω τα γητέματά σου 
κι’ είμαι ακόμα ωραίος σαν τον Μάη μήνα, 
κρίμα λέω, θλιμμένη νάσαι κολομπίνα 
και να κλαίω εγώ στα γόνατά σου.
Έτσι ναν, σπασμένοι, να φυσά απ’ το νότο 
και με πίλο κλόουν να γελάς Χαλκίδα:
Αχ νεκρόν στο χώμα — να φωνάζεις — είδα 
έναν μου ακόμη πιερότο!...




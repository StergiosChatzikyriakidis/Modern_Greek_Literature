ΛΟΓΟΙ ΤΙΜΗΣ
Τιμή!... Λόγοι τιμής!... μουρμούρισε ο Ηλίας Μ. ο δικηγόρος, κι άθελα χαμογέλασε το θλιβερό χαμόγελο που του τέντωνε τα χείλια, όσες φορές τύχαινε να είναι μόνος του, να συλλογιέται.
Μόνος... Μα βέβαια, ήτανε μόνος στο γραφείο του το ιδιαίτερο, σπίτι του.
Τι! Μήπως μπορεί να πει κανείς πώς εκείνα κει τα πορτρέτα...; Μπα!... Ποιος το λέει;... Τα πορτρέτα είν' άψυχα πράματα... Με το να σας κοιτάζουν, έτσι παράξενα, αλλιώτικα, κατά το σούρουπο, κατά την ώρα που τ’ άψυχα φαίνουνται σαν άυλα μέσα στο μούχρωμα... ναι, με το να σας κοιτάζουν έτσι επίμονα, καρφωμένα πάνω σας δίχως ν’ ανοιγοκλείνουν καθόλου, δυο σκοτεινά μάτια κάποιου παλιού πορτρέτου... με το να φαίνεται πως...
.. Να! Είδατε ; Έτσι!... Έτσι!... Α ! δεν προσέξατε. Ναι! Ναι! Με το να λες πως κάτι σαλεύει, κάτι σουρώνει γύρω στο στόμα... το στόμα κείνο που... αχ... το στόμα που... Μα τ’ είναι τώρα αυτά; Αυτά είναι τρέλες. Ποιος φαντάστηκε ποτές πως τα πορτρέτα...
. ..Ωχ, δε βαριέστε... Μόνο, να... οι νευρικοί οι άνθρωποι... ίσως μονάχα αυτοί να...
Και σα σ’ ένα δεύτερο πλάνο, βαθιά, μέσ’ απ’ το πορτρέτο, ναι, ανάμεσα απ’ τα μεγάλα μάτια, τα ξανθά μαλλιά, την ανασηκωμένη μυτίτσα και το στόμα εκείνο που... να, εκεί δα, στο φόντο... βλέπετε, ε ; Το κακουργοδικείο... η μεγάλη σάλα... ο χλομός ο Χριστός, άραχνιασμένος κι αξεσκόνιστος... - ποιος να τόνε φτάσει ίσαμε κει;
Ένα παλιό Ευαγγέλιο... κι ο νόμος... κι οι κριτές που κρίνουν... και κείνοι που κοιτάζουν το καρφί στου άλλου το μάτι... κι εκείνοι που μετρούν με το δικό τους μέτρο... κι οι άλλοι, οι λογάδες... Μα κι αυτός;... Το χλομό, το κιτρινιάρικο μούτρο με τα γουρλωμένα μάτια, τα βαθουλά, το στενό μέτωπο και τις φαρδιές μασέλες... το πιγούνι που τρέμει, ο κόμπος π’ ανεβοκατεβαίνει στο λαρύγγι... κι η ηλίθια θολή ματιά, που φέρνει βόλτα τη σάλα, πότε φοβισμένη, πότε τρεμουλιαστή και παγωμένη... πότε παρακαλετική, ανήσυχη, γεμάτη ελπίδα, αδιάφορη, απελπισμένη... ανάλογα όταν σταματά στους κριτές ή στους λογάδες ή σε κείνους που πάνε να κάνουν γούστο... που αν τους βγάλεις αυτούς... όλοι, όλοι εκεί μέσα... φονιάς κι οι άλλοι... όλοι τους, ό,τι κι αν είναι, απ’ τον πρώτο ίσαμε τον τελευταίο, ζουν απ’ το έγκλημα! Δουλειά τους οι άνθρωποι... Ψέματα;
Και μέσα σ’ όλα, κι απάν’ απ’ όλα... Τη βλέπετε ε; Τη βλέπετε πώς στέκεται. Μα βέβαια είναι σα μάρμαρο... ίσως μάλιστα να είναι κι από μάρμαρο... Μπορεί λοιπόν να κοκκινίσει; Σπαθί απ’ τη μια... και ζυγαριά απ’ την άλλη... ζυγαριά, ναι... σαν τους... μπακάληδες. Γιατί δεν το τραβάει αυτό το πράμα από τα μάτια της ;... Τι τα ’χει δεμένα ;... Τι;... Δεν είναι δυνατό !...
Σάλεψε λες ; Έτσι δε σου φάνηκε ! Σα να κούνησε έτσι, δεν προσέξατε;... Έτσι σαν να ετοιμάστηκε να... Λες να ξυπνήσει καμιά φορά; Λες να τινάξει το πανί απ’ τα... Μα για προσέξτε... Ε ; Δε σας φαίνεται;... Ψέματα ;...
Χα... Χα... είναι να σκάνει κανείς στα γέλια... Με το να ’χετε λέει λίγο πυρετό... ε ; Να εδώ στα μηλίγγια... Έτσι δε χτυπάει... σαν έχει κανείς πυρετό... Ωχ Θεέ μου... με το να συλλογιέται κανείς κάτι... με το να βάζει με το νου του πράματα, που... πράματα που πάνε πια, περάσανε... να θαρρεί λέει πως τα βλέπει... έτσι ζωντανά... σαν ψεύτικα, ζωγραφισμένα... στο φόντο κάποιου παλιού πορτρέτου, ανάμεσα απ’ τα μάτια που κοιτάζουν επίμονα, ώρες αλάκερες... Και τα χείλια... Εκεί άκρη άκρη αργά κατά το σούρουπο...
Μπα; Η πρωινή η δίκη; Συνηθισμένα πράματα... Συνηθισμένος πια ο τύπος του κακούργου... συνηθισμένο και το έγκλημα... Ποιος δε σκοτώνει την αδερφή του, σε τέτοιες περιστάσεις ; ε; Ποιος ; Δε μου λέτε ! Λες να πεθάνει κι ο εραστής ; Ποιος ξέρει! Στην κοιλιά του την έφερε... εκεί πρόφταξε... του ’δωσε τ’ άντερα στα χέρια... Ποιος ξέρει... μήνες τώρα που δεν πέθανε... αλήθεια είναι κι αυτό... οι γιατροί τα ράβουν τέτοια πράματα... ξέρουν και τα ράβουν... Μα δεν τα μπάλωσε καλά στη δίκη; ε; Ο λόγος που έβγαλε για τον πελάτη του... Κι ύστερα αθώος ο κατηγορούμενος. Μόνο μπράβο που δεν του είπανε... Γιατί να μην του πούνε και μπράβο;... Ε; Γιατί; Μικρό το ’χετε; Λίγο θάρρος μήπως χρειάζεται για να το κάνει κανείς αυτό ; Λίγο ;... Τον αθωώσανε όμως... ε βέβαια... τιμή στη μέση... Λόγοι τιμής... Αλήθεια ! Μα τότες κι ο ίδιος, μήπως γι’ αυτό και μόνο δεν τράβηξε... ναι τότες, τις δυο εκείνες σφαίρες; Εκείνον βέβαια, δεν ήτανε δυνατό να τον πιτύχει. Ο άναντρος το είχε σκάσει. Παλιάνθρωποι που είναι μερικοί σε τέτοιες ώρες! Μα την άλλη... ναι, τη γυναίκα του! Πώς δεν την πέτυχε τότες; Πώς είχε συμβεί αυτό, μια και το είχε πάρει απόφαση να τη σκοτώσει σαν τίμιος άνθρωπος που ήτανε ; Τι; Μήπως και δεν πίστευε στην τιμή κείνη την ώρα ; Όχι καλέ ! Μόνο να! Έτρεμε, αλήθεια έτρεμε το χέρι του!... Μήπως ήτανε δυνατό να μην τρέμει... ! Κι ύστερα βέβαια, ήτανε κι αυτό· μικρό το ’χετε; Ναι, λοιπόν, δε βάσταξε, δε βάσταξε η καρδιά του να τραβήξει κι άλλη... αυτό μάλιστα !... Δε μου λέτε ; Εσείς !... Ναι, εσείς, θα πήγαινε η καρδιά σας να... Θα... Για σκεφθείτε πρώτα!... Για καλοσκεφθείτε !... Ελάτε στη θέση...
Να! έτυχε καμιά φορά, έτσι, αναπάντεχα, ξαφνικά, να μπείτε στη μυρωμένη κρεβατοκάμαρα της γυναίκας σας... μα να ’ναι κοκέτα, πολύ κοκέτα η γυναίκα σας... να ξέρει να... ήτανε μυρωμένη τότες η κρεβατοκάμαρα... και να βρεθείτε, έτσι μονομιάς μπρος... Δε μου λέτε; Βρεθήκατε ποτές, μπρος σε στραπατσαρισμένο κρεβάτι, ζεστό, αχνιστό ακόμα... με τις κουβέρτες και τα σεντόνια ξεπεταμένα... και στη μέση του κρεβατιού ένας λάκκος, λάκκος πιο μεγάλος απ’ εκείνον που σχηματίζει ένα και μόνο ξαπλωμένο κορμί; Κι ύστερα ; Η άχνα, το μύρο, μα κι η μυρουδιά της σάρκας, της αγαπημένης σάρκας... Και το κρεβάτι αυτό αχ ! να είναι το δικό σας κρεβάτι... Εκεί, εκεί μέσα να ’χετε αγαπήσει τη γυναίκα που βλέπετε τώρα μπροστά σας, ξεμάβλιαρη, γυμνή, θεόγυμνη, δηλαδή σχεδόν γυμνή... γιατί, τι είναι οι κάλτσες οι αχνές, κι οι χρωματιστές οι καλτσοδέτες, και το λινό σεντόνι που τ’ άρπαξε βιαστικά και γλήγορα, και τύλιξε κείνη την ώρα το σπαρταριστό κορμί της· ένα διάφανο σεντόνι που λες και πιο αδρά ζωγράφιζε ακόμα τις γραμμές του κορμιού, του κορμιού που... Κι από μια σκιμάδα του σεντονιού, να ξεχειλάει ένα σωρό στήθος... στήθος που το ξεσηκώνει η βαριά, η κομμένη ανάσα, και μια βυσσινιά, μελανιασμένη, ολόρθη ρώγα... τα δόντια του άλλου... οι δαγκαματιές εκεί τριγύρω... στήθος που... Και να πηγαίνει το μάτι σας στα ρουμπινένια χείλια... βύσσινο λες, ζουμερό, σκασμένο στο δάγκωμα... να σιγοτρέμουν έτσι ανάλαφρα στη θύμηση της ηδονής, τα ματωμένα χείλια, που το άνομο φιλί... Μα και το βλέμμα της; Το είδατε ποτές το βλέμμα εκείνο, το σκοτεινό, το βουρκωμένο, το καταχθόνιο... μαχμούρικο ακόμα... που γυαλίζει έτσι αλλιώτικα... σα μάτι τρελό... το βλέμμα εκείνο... που το βουρκώνει... που το θολώνει η τρομάρα, η φρίκη κι η κρυάδα του πιστολιού, η μαυρίλα του χάρου; Κι ακόμα να ’χει τη γητεύτρα του δύναμη, κι ακόμα να... Ε λοιπόν!
... Δε μου λέτε; Θα πήγαινε η καρδιά σας να τραβούσατε και
Δε θα ’τρεμε το χέρι σας; ε; Δε θα ’τρεμε! Έτσι λέτε ;...
Τι εικόνα ! Θέ μου ! Τι εικόνα !... Με το να ’χει λέει κανείς λίγο πυρετό... με το να... Έτσι δε χτυπούν τα μηλίγγια, όταν συλλογιέται κανείς; Πράματα λέει παλιά, περασμένα..., που με το να σου ’ρχονται στο νου, να θαρρείς πώς τα βλέπεις μπροστά σου... Θέ μου, τι εικόνα !... Α μ αυτό; Πώς σας φαίνεται αυτό; Να κλείνεις τα μάτια σου... και πάλι να βλέπεις, ακόμα να βλέπεις!...
Μα το πορτρέτο γλύκανε... σουρώνουν πια τα χείλια... Δε σαλεύει πια τίποτα. Να! έτσι γελαστή και δροσερή την αντάμωσε ο Ηλίας τη Ρενέ, σε μια πεζούλα του βουλεβάρτου, εκεί στο Παρίσι, σαν πήγε να σπουδάσει... Ε, βέβαια, δεν μπορεί όποιος όποιος να το καταλάβει, σα δεν το ’χει νιώσει ο ίδιος, σα δεν το ’χει περάσει. Τι τα θέλετε ! Είν’ άνθρωποι που όταν νιώθουν να περνά απ’ το πλάι τους μια γυναίκα, στη στιγμή, ο νους τους πάει εκεί, στη σάρκα, στη γυναίκα... Είν’ άλλοι που -ας πάει να λέει ο κόσμος πως στον αιώνα μας δεν υπάρχουνε πια τέτοιοι- ... άλλοι που, Θέ μου! που πάει ο νους τους ! Αυτοί μάτια μου, τίποτα δεν το ’χουν να ερωτευθούν το φεγγάρι., έτσι στα καλά καθούμενα γιατί τάχατες πιο ρομαντικό αυτό, πιο εξαϋλωμένο, πιο ποιητικό να πούμε. Αυτοί δα « σέβονται » τις ερωμένες τους και ποτές δεν πάει ο νους του... Αλήθεια, είναι και τέτοιοι στις μέρες μας κι ας πάει να λέει ο κόσμος... Μα τέλος, μήτε σαν τους πρώτους, μήτε σαν τους δεύτερους, είναι κι άλλοι που... ναι, βέβαια, απ’ αυτούς ήτανε κι ο Ηλίας. Δηλαδή να, πώς έρχουνται τα πράματα...
Ίσως μάλιστα να σας έχει συμβεί... δεν μπορεί, ορισμένως θα σας έχει συμβεί. Να! ας πούμε, περνούν, δέκα, είκοσι, εκατό γυναίκες, που λέει ο λόγος, από μπροστά σας, άλλες όμορφες, άλλες καρακάξες, άλλες κοντές, ψηλές, ξανθές, μελαχρινές. Ε, βέβαια, ένα-δυο τις λαχταράτε, μα έτσι, στα περαστικά, για μια στιγμή μονάχα, ύστερ’ από δυο λεφτά, μήτε τις ξαναθυμάστε πια.
Ξαφνικά, έτσι δα κάνετε και... μονομιάς, δίχως καμιά προκατάληψη, βλέπετε μια, μέσα σ’ όλες... Μήτε καλοκοιτάξατε το πρόσωπό της μήτε εξετάσατε μια μια τις τόσες λεπτομέρειες, τις απαραίτητες για να πει κανείς πώς μια γυναίκα είναι όμορφη, πώς του αρέσει. Κι ωστόσο πάει, τέλειωσε μπορεί να πει κανείς, είστ’ ερωτευμένος. Ίσως μια και μόνη ματιά, ίσως το χαμόγελο, ίσως το σκέρτσο... τι να πει κανείς ; Όπως κι αν έχει το πράμα, από κάτι τέτοιες ασήμαντες αφορμές αρχινούν καμιά φορά οι μεγάλοι έρωτες. Πολλές φορές, γιατί συμβαίνει κι αυτό, ύστερ’ από μια-δυο κουβέντες, ύστερ’ από ένα-δυο χάδια, έρχεται η αδιαφορία. Μα πολλοί, πολλοί είναι οι έρωτες που αρχίζουν έτσι. Έτσι το λοιπόν είχαν αρχίσει κι οι δικοί του ένα βράδυ που έβγαινε απ’ το Πανεπιστήμιο κι έτυχε ν’ ανταμώσει τη Ρενέ που σχολνούσε κείνη την ώρα απ’ τη δουλειά της, γιατί ήτανε δακτυλογράφος.
Εκείνος, απ’ την Ελλάδα είχε πάει στο Παρίσι να σπουδάσει. Εκείνη προσφυγίνα, απ’ το Σαιν-Μιχιέλ, μονάχη κι έρημη σ’ αυτόν τον κόσμο, κατάφυγε στην πρωτεύουσα για να ψωμοζήσει. Οι αρχές ήταν όπως όλες οι αρχές. Τι να τα λέει κανείς; Μα ένα βράδυ, εκείνος ύστερ’ απ’ το θέατρο, έκαμε τη Ρενέ να χάσει το τελευταίο «Μετρό ». Ε, βέβαια, στην αρχή κάτι μουρμούρισε η καημένη μα, μπρος στην ανάγκη, θέλοντας και μη, δέχτηκε τη φιλοξενία του φίλου της. Συμφωνίες, πράματα, στην αρχή... Εκείνος θα κοιμόντανε στον καναπέ και θα της άφηνε το κρεβάτι. Όχι, καλά και σώνει, εκείνη ήθελε να κοιμηθεί στον καναπέ, γιατί λέει της άρεσε καλύτερα... τέλος λόγια ιστορίες, όχι γίνεται, όχι δε γίνεται, έτσι φθάσανε στην οξώπορτα, έτσι ανεβήκανε τα πέντε πατώματα, έτσι στη σοφίτσα, αγκαλιασμένοι, στριμωγμένοι ο ένας στην αγκαλιά του άλλου.
Χαρά, η Ρενέ. Λες κι ήτανε σε κανένα παλάτι, και μάλιστα παλάτι δικό της. Έπιασε σα νοικοκυρούλα να ψήσει τη σοκολάτα πάνω στο κουτσό καμινέτο κι υστέρα κι οι δυο τους, μέσ’ απ’ το ίδιο φλιντζάνι πες γιατί έτσι έπρεπε να κάνουν οι ερωτευμένοι, πες γιατί δεν μπορούσανε να κάνουν αλλιώς, μια κι ήτανε μονάκριβο και κανακάρικο το φλιντζάνι εκείνο. Ύστερα είπαν, είπαν... φιλιά, αγκαλιάσματα, χάδια, και πάλι φιλιά... Κάποιο απόμακρο ρολόι χτύπησε δυο, τρεις φορές. Τότες μόνο θυμηθήκανε πως έπρεπε να πλαγιάσουνε. Τόσην ώρα
καθόντανε κι οι δυο τους πάνω στο κρεβάτι. Θυμήθηκαν τον καναπέ. Πάλι συζήτηση... μα σοβαρή, αυτήν τη φορά... Κι έτσι από κουβέντα σε κουβέντα για το ποιος να κοιμηθεί στον καναπέ, κόντεψαν να ’ρθουν και σε λόγια. Ξαφνικά, ξέσπασαν κι οι δυο μαζί στα γέλια... Κουκούτσι καναπές εκεί μέσα. Γέλασαν με την καρδιά τους. Τους φάνηκε νόστιμο. Το πιο νόστιμο είναι πως όταν μιλούσανε για καναπέ, ο Ηλίας πίστευε πραγματικά πως έχει καναπέ η σοφίτα του, κι η Ρενέ πάλι δεν είχε προσέξει πως το έπιπλο αυτό της πολυτελείας έλαμπε « διά της απουσίας του ». Τέλος, να μην τα πολυλογούμε, υποχωρήσανε κι οι δυο τους, κι έτσι... Μ’ αχ ! έπρεπε να μπορούσε να τα πει το στενό εκείνο κρεβατάκι, που ολοένα έτριζε, έτριζε... λες κι ήθελε να σμίξει τα τριξίματά του με τα ποθοπλαντάσματα και τους πνιγμένους στεναγμούς... Μα λέγουνται ποτές αυτά; Αλήθεια! Για πότε ξημέρωσε! Γλήγορα που περνάνε τέτοιες νύχτες !... Μα μήπως κι όλες οι νύχτες δεν είναι ένα, σα σμίγει κανείς με την αγαπημένη της καρδιάς του;
Πολλές, πολλές άλλες τέτοιες νύχτες πέρασαν μέσ’ από κείνην τη σοφίτα.
Η Ρενέ είχε ξεχάσει πια το δρόμο του σπιτιού της. Πέρασαν χρόνια.
Ο Ηλίας τέλειωσε τις σπουδές του. Καιρός πια να γυρίσει. Να γυρίσει;
Στην αρχή το θάρρεψε εύκολο. Τόσα και τόσα άλλα τέτοια γίνουνται εκεί δα· εκείνος είχε πια πάρει την απόφαση. Αν αργοπορούσε ακόμα το φευγιό του, το ’κανε, γιατί, ποιος ξέρει πώς τα είχε φέρει η τύχη, κι η Ρενέ ήτανε έγκυος έξι-εφτά μηνών.
Συμφώνησαν κι οι δυο, να το ρίξουν το παιδί. Τι είχε υποφέρει τότες η Ρενέ, μ’ όλες εκείνες τις φασαρίες ! Κόντεψε να πεθάνει. Κι ωστόσο η έκτρωση δεν είχε γίνει.
Στα τελευταία, πήρανε κι οι δυο την απόφαση να περιμένουν. Περίμεναν. Ήρθαν οι μέρες. Η Ρενέ γέννησε ένα χαριτωμένο κοριτσάκι. Πριν γεννηθεί το βρίζανε και το βλαστημούσανε κι οι δυο τους.
Άμα γεννήθηκε κι οι δυο τους τ’ αγαπούσανε τρελά. Λες και δεν ήταν άλλος κόσμος έξω απ’ τα τρία κείνα πλάσματα. Τόσο τους είχε και τους δυο μεθύσει ο έρωτας -τρεις μήνες είχαν να σμίξουν- κι η αγάπη που είχανε για το παιδί τους.
Μα ποιος είναι κείνος που θα μπορέσει ποτές να πει τέτοιες ευτυχίες! Πολλοί έχουν περιγράψει τον Παράδεισο, τους Παράδεισους μάλιστα, γιατί ο καθένας, με το νου του, κι όπως του κατέβηκε έφτιασε το δικό του. Μ’ αυτόν τον Παράδεισο, τον πραγματικό, τον αληθινό, ίσως ίσως το μόνο, γιατί δεν τόνε λέει κανείς;
Μα έτσι, εύκολο το ’χετε;
Συλλογιέται; ...
Το ένα ύστερ’ απ’ το άλλο, απανωτά, ερχόντανε τα γράμματα απ’ τους γονιούς του. Έπρεπε να φύγει. Το μόνο που μπορούσε να κάνει το ’κανε. Αναγνώρισε το παιδί, το κοριτσάκι, τη Ρηνούλα όπως την είχε βγάλει. Θαρρούσε πως έτσι θα παρηγοριόταν η Ρενέ. Μ’ αυτή δεν μπορούσε να καταλάβει τι πάει να πει αναγνώριση του παιδιού.
Δηλαδή τι; -έτσι σκεπτότανε- αν δεν το καταγράφανε να πούμε το παιδί, στις χοντρές εκείνες τεφτέρες της Δημαρχίας, θα ’παυε μήπως να είναι παιδί της ; Θα ’παυε να είναι πατέρας του ο Ηλίας;
Μα κείνος βλέποντάς την τόσον ανήξερη, τόσο απλοϊκή, δεν της έλεγε τίποτα. Τήνε φιλούσε, τηνε χάιδευε, την αγαπούσε- την αγαπούσε τρελά, όπως τρελά μα αλλιώτικα αγαπούσε και το παιδί του... Ύστερα έφυγε.
Σ’ ένα απ’ τα μεγάλα νησιά του Αιγαίου πήγε μια μέρα να βρει τους δικούς του. Χαρές, πανηγύρια, κι αρραβώνες μάλιστα. Τού προξένευαν κάποιαν οι δικοί του. Μεγάλη προίκα. Μα αγαπούσε τη Ρενέ του, αγαπούσε το παιδί του. Τα είπε όλα. Με τα πολλά τούς κατάφερε, παραδέχτηκαν, μ’ έναν όρο όμως, να παντρευτούν σύμφωνα με... γιατί το κάτω κάτω, κακά ψυχρά η προίκα, μα όχι ατιμίες, όχι ατιμίες στην οικογένεια.
Ήρθε κι η Ρενέ. Έγιναν οι γάμοι.
Ένα χρόνο σχεδόν, μόνη στο Παρίσι η Ρενέ κι η παραμικρή υποψία δεν είχε περάσει απ’ το νου του Ηλία. Μα και τότες, όταν το καρναβάλι, πήγαιναν στους χορούς, εκεί στο Καρτιέ Λατέν, όταν γινότανε του Κουτρούλη το πανηγύρι τα σαββατοκύριακα, στη Μονμάρτρη το χειμώνα, στον ποταμό και στις εξοχές το καλοκαίρι, ποτές δε φαντάστηκε πώς μπορούσε να του κάνει απιστίες η αγαπημένη του.
Μα τώρα ! Πώς άλλαξαν κι οι δυο τους τώρα !... Όχι δηλαδή πώς φανταζότανε πως ήταν δυνατό να τον απατήσει η γυναίκα του μα σαν άντρας ήτανε υποχρεωμένος να κρατά τη θέση του. Τώρα πια ήτανε σύζυγος κι είχε βαθιά συναίσθηση για τα καθήκοντα που του επέβαλλε η κοινωνία. Ο κόσμος... οι κακές οι γλώσσες... πολύ το ’χετε ; Ε, να λοιπόν που πρέπει να τα προσέχει κανείς αυτά. Το παραμικρό ν’ ακουγότανε θα ’βγαινε τ’ όνομά του.
Κι έτσι δίχως να το καταλάβει, σιγά σιγά, έγινε ζηλιάρης, γιατί η γυναίκα του ήτανε πιο όμορφη από πολλές άλλες. Οι άντρες, οι φίλοι του να πούμε, της ριχτήκανε. Το ’βλεπε, δεν έλεγε τίποτα, τι να πει; Οι καλοί οι τρόποι δεν επιτρέπουν τέτοια πράματα. Υπόφερε μόνο στα κρυφά. Ύστερα ήτανε κι οι γκρίνιες των πεθερικών, η φροντίδα εκείνη μην τους ρεζιλέψει η νύφη, στα μάτια του κόσμου... κι ολοένα η υπόληψη... η τιμή στη μέση... Όχι δηλαδή πως τους πίστευε τους δικούς του μα όσο κι αν είναι, ολοένα της κοπανίζανε πως την είχε πάρει γυμνή, με την ψυχή μονάχα κι ένα σωρό κουσκουσουρέματα φτάνανε στ’ αυτιά του. Οι υποψίες για τη νύφη την αλλόπιστή... ποιος ξέρει μάλιστα αν ήτανε και μυρωμένη... οι φράγκοι δεν έχουν άγιο μύρο, ψέματα;... βεβαίωνε κάποια θεια.
Κι έτσι, μόλις ο Ηλίας εγκαταστάθηκε στην Αθήνα, μόλις άρχισε τις δουλειές του, έδωσε πάλι κάποια λευτεριά στη γυναίκα του. Η Ρενέ -απίστευτο φαίνεται μα έτσι είναι- είχε εραστή, η Ρενέ. Τι φοβερή στιγμή ! Δυο σφαίρες στον αέρα... σαν τίμιος άνθρωπος. Μα δεν την πέτυχε. Χωρίσανε. Το παιδί έμεινε σ’ εκείνον. Έτσι είπε το δικαστήριο. Με τον όρο όμως να το στέλνει μια φορά το μήνα να το βλέπει η άλλη, η μάνα.
Εκείνη παραστράτησε. Ξακουστή αρτίστα τώρα... Κι όμορφη... όμορφη!... Μα την αγαπά ακόμα τρελά, σαν και τότες... ακόμα πιο πολύ. Αν ήταν άραγες δυνατό να... Μα ο κόσμος...
Και το πορτρέτο θολώνει σιγά σιγά, σα να σβήνει μέσα στο μούχρωμα... μα πιο πολύ λες και ζωντανεύει το φόντο... Δυο μάτια... πράσινα... γυαλένια... γεμάτα αίμα, άπονα, σιχαμερά μα επίμονα... τα μάτια του κόσμου. .. Ναι, τι άλλο μπορεί να είναι αυτό το γλιτσιάρικο θεριό, με τα βρόμικα τα λέπια, που στριφογυρνά σα φίδι εκεί ανάμεσα... και πώς κοιτάζει... πώς τρυπά η ματιά του; ... Κι ύστερα το δικαστήριο... η σάλα, το παλιό ευαγγέλιο, που το σκεπάζουνε δυο πλάκες... ναι ναι... σαν κι εκείνες τις πλάκες... στρογγυλές από πάνω, από κάτω ίσες... ο Νόμος !
Κι εκείνη με τα δεμένα μάτια, πλάι στ’ άλλα που κοιτάζουν...
Χαρούμενο, πεταχτό, δροσερό σα νεροπεταλούδα του Απρίλη, μπαίνει τρεχάτο ένα κοριτσάκι... Η Ρηνούλα.
- Καλέ γιατί κάθεσαι σκοτεινά, πατεράκη; Άναψε!... Αχ! άναψε να δεις τι μ’ αγόρασε πάλι… ε; τι λες; σ’ αρέσει; Πώς θέλω να πηγαίνω πιο συχνά... τι καλή που είναι... μα κι εγώ ξέρεις... κι εγώ την αγαπώ, πιο πολύ ακόμα κι από τις καραμέλες... πώς να σου πω !... Έτσι μου φαίνεται... μα γύρνα λοιπόν το κουμπί... σκοτάδι, πίσσα, εδώ μέσα... Έτσι, βέβαια!... Μπα! Τι έχουν τα μάτια σου; Να! τα κούρασες πάλι στα σκοτεινά !... Μπράβο σου !... Αχ ! έλα... κι ακόμα ένα... ακόμα ένα, μικρουλάκι, να τόσο δα... έλα, γύρνα και τ’ άλλο το μάγουλο... δυο φορές... θέλω δυο φορές να σε φιλήσω απόψε... Κοίτα μάτια !... Το ένα ξέρεις... είναι δικό μου μα τ’ άλλο το φιλί... το κατάλαβες !... Το κατάλαβες, κάνεις έτσι! ε ; Έλα, γύρνα τώρα... Ωχ !... έτσι μεγάλο, μεγάλο... Δε θα με μαρτυρήσεις; ε;... Μα γιατί μου είπε να μη σου το πω ;... Γιατί δεν έρχεται να σε φιλήσει η ίδια;... Ε, πατεράκη;... Πες μου !... Γιατί;...

ΤΟ ΤΖΑΚΙ 
Ο Βίγγας μπήκε πρώτος.
— Κανείς! είπε στον σύντροφό του, που ερχόταν πίσω.
Το μαγαζάκι ήταν έρημο και μόνο ο κυρ Ζούμης σ’ ένα τραπέζι διάβαζε εφημερίδα.
— Καλώς τα παιδιά, τους είπε αυτός, αφήνοντας την εφημερίδα πάνω στο τραπέζι. Τα πράματα, βλέπω, είναι σκούρα!
— Θα σιάξουν, κυρ Ζούμη, θα σιάξουν!
— Λες; ή θα ’χουμε καμιά μπόρα;
— Μπα, μαυρίλα περαστικιά είναι... Ούτε σταγόνα θα ρίξει! Φέρε μας τώρα ένα ποτηράκι θερμαντικό και άσε τις μπόρες! Εμείς μια δικιά μας τη διαλύσαμε!
— Ποια;
— Μωρέ, φέρε κείνο και μην είσαι περίεργος! Στη θέση μας!...
Διευθυνθήκανε σε μια γωνιά στο βάθος, όπου κοντά ήταν ένα σιδερόφραχτο παραθυράκι με κουρτίνα.
— Θεία είναι δω! είπε ο Βίγγας, άμα κάθισαν, στον Μιχαλάκη. Όταν είμαι δω, νομίζω ότι είμαι στον Παράδεισο! Παράδεισος! Για να πας στον Παράδεισο, που λένε, πρέπει πρώτα να τα τινάξεις, και ας λείπει και ο Παράδεισος και το καλό του!
Ο κυρ Ζούμης τους έφερε τα θερμαντικά.
Ο Μιχαλάκης ήτανε συλλογισμένος και δε μιλούσε. Ξαφνικά είπε στον Βίγγα:
— Να σου πω, όλο το σκέπτομαι το λεξικό!
— Άλλο τούτο! Μα τι να το ’κανες, βρε βλάκα; ή στον βιβλιοπώλη είναι ή στο δωμάτιό σου, το ίδιο είναι! Άμα σου τύχουνε λεφτά και το χρειάζεσαι, παίρνεις ένα! Δε σκέπτεσαι όμως, βρε κουτέ, πως για να ’ναι τώρα στον βιβλιοπώλη, έχεις λεφτά στην τσέπη; Και τ’ είναι αποκριές δίχως πεντάρα; Πού να ξέρεις εσύ! Εγώ λέω να ευλογάς τον Θεό και τη σπιτονοικοκυρά μου, που μ’ έδιωξε και ήρθα να σε σώσω! Να μάθεις άλλοτε να μην παίζεις και να μη σε παρασέρνει ο Νεράτζας κι η Νεράτζαινα!...
Ήπιανε σιγά τα θερμαντικά, χωρίς να μιλούνε.
Ο κυρ Ζούμης περπατούσε σιγά και αργά πάνω κάτω στο μαγαζί του.
Ο Μιχαλάκης σε λίγο ρώτησε:
— Και τα ρούχα σου;
— Τα ρούχα μου; Νάτα, τα φορώ!
— Μα δε λέω γι’ αυτά, για τ’ άλλα... Δεν είχες ρούχα, πράματα!...
— Α, ναι, μια βαλίτσα! Την άφησα κει για το νοίκι!
— Με τα ρούχα;
— Πάλι με τα ρούχα! Τα ρούχα μου, σου είπα, τα φορώ! Τώρα, τι έχει η βαλίτσα μέσα, αυτό θέλεις να μάθεις; Αυτό δε σ’ το λέω τώρα, για να μάθεις να μην είσαι περίεργος σαν τον κυρ Ζούμη!...
Πάψανε. Άκουσαν φωνές μασκαράδων στο δρόμο. Ένα γέλιο γυναίκας.
— Να, αυτοί γλεντούνε!
— Πώς να μη γλεντήσουν! Αυτοί δεν πάνε...
Σταμάτησε απ’ την είσοδο πολλών νέων, που μπήκανε στο μαγαζί με θόρυβο και φωνές.
— Νάτοι, νάτοι! Εδώ είναι!
— Ευτυχία, πλούτος!...
— Η φτώχεια θα ψοφήσει!
— Μα τι πάθανε αυτοί! έκανε ο Βίγγας στον Μιχαλάκη. Αλλού έπρεπε να τους πάνε, τι τους φέρανε δω;
Αυτοί σταθήκανε στη γραμμή εμπρός τους, σαν κόρο μελοδράματος, και αρχίσανε να λένε όλοι μαζί:
— Μάλιστα, κύριοι, πάει η φτώχεια! Πλούτος κι ευτυχία τώρα! η φτώχεια...
— Μα θα μου πείτε τι, διάολο, πάθατε; τους ρώτησε ο Βίγγας.
— Τι πάθαμε; Κάποια ευτυχία πάθαμε! του απάντησε ο Πανάρας.
Και ο αδύνατος, με τον μακρύ λαιμό, Καρόπουλος πλησιάζοντας και γέρνοντας στο τραπέζι τους:
— Ο Πανάρας, ο Ντάμης και ο Φαρδάκης, τους είπε, πιάσανε δουλειά σε μια εφημερίδα νέα, απογευματινή, που θα βγει αυτές τις ήμερες. Πήρανε και μπροστάντζα!
— Θείο, θείο πράμα! Μα τότε θα το κάψουμε απόψε!
— Ρώτημα θέλει!...
Η γραμμή χάλασε. Κάνανε συμβούλιο τι θα ψωνίσουν.
— Μαρίδες, μαρίδες! τους συμβούλεψε ο Βίγγας.
Δυο φύγανε να πάνε να ψωνίσουν. Οι άλλοι καθίσανε και, για να περάσει η ώρα, ήπιανε ένα θερμαντικό.
Ο Βίγγας ευχαριστημένος όλο μιλούσε:
— Να προσέχετε τώρα, τους έλεγε, τον Νεράτζα! Άμα αυτός μυριστεί πως έχετε λεφτά, θα τον δείτε να παρουσιαστεί για να παρασύρει κανένα στο χαρτοπαίγνιο, όπως έκανε του φουκαρά του Μιχαλάκη...
— Έλα, πάψε πια!
— Τι να πάψω, ψέματα λέω; Να ευχαριστάς τον Θεό, φουκαρά, και τη σπιτονοικοκυρά μου, που μ’ έδιωξε και μ’ έκανε να ζητήσω καταφύγιο στο δωμάτιό σου. Και καλά που είναι χειμώνας, γιατί αλλιώς θα προτιμούσα το ξενοδοχείον των αστέρων...
Τα ψώνια δεν αργήσανε να ’ρθουν. Τα υποδεχτήκανε με φωνές και ριχτήκανε πάνω τους σαν πεινασμένοι λύκοι σε πρόβατο. Καθώς τελείωναν, ο Βίγγας στράφηκε στον κυρ Ζούμη, που πάλι, πέρα καθισμένος, διάβαζε την εφημερίδα του.
— Κυρ Ζούμη! του φώναξε. Άκου, κυρ Ζούμη! Τι καλό θα ’τανε να ’χες ένα τζακάκι μ’ ένα τηγανάκι και μαρίδες, συκωτάκια! Α, θα ’τανε θεία! Τώρα μάλιστα που πιάσαμε όλοι δουλειά!...
Ο κυρ Ζούμης φαινόταν ευχαριστημένος που βρήκανε τα παιδιά δουλειά. Και είχε μεγάλο δίκαιο. Πρώτον, τα παιδιά θα πίνανε περισσότερο και, δεύτερον, θα πλήρωναν! ΤΙταν όμως και ευχαριστημένος γιατί αγαπούσε και σεβόταν τα παιδιά. Τα σεβότανε γιατί ήτανε δημοσιογράφοι, ποιητές, γλύπτες, ζωγράφοι, και ας εργαζόντουσαν κάθε φεγγάρι μια φορά! Ήτανε κει τα γράμματα και η καλλιτεχνία! Και τ’ αγαπούσε γιατί ήτανε καλά παιδιά, πίνανε χωρίς να μαλώνουν και τραγουδούσαν τόσο ωραία! Εδώ όμως άρχιζε πάλι το συμφέρο.
Όταν τραγουδούσαν τα παιδιά, ήταν αδύνατο να μην μπούνε στο μαγαζί του διάφοροι φιλόμουσοι για ν’ ακούσουν την ωραία τους αρμονία. Κι έτσι το μαγαζί γέμιζε κόσμο και ο κυρ Ζούμης είχε δουλειά. Οι φιλόμουσοι κερνούσαν τα παιδιά, και τα παιδιά, όσο πίνανε, ρουφούσαν, τόσο φωνάζανε, άνοιγε το λαρύγγι τους περισσότερο. Και το μαγαζί ακόμα γέμιζε.
Και αυτή τη βραδιά πάλι τραγούδησαν, και τραγούδησαν καλύτερα από κάθε άλλη βραδιά. Το μαγαζί γέμισε από κόσμο που δεν έβρισκε πια καρέκλα να καθίσει.
Όταν τελείωσε το γλέντι, και σε ώρα περασμένη, καθώς φεύγανε τα παιδιά και καλονυχτοϋσαν τον κυρ Ζούμη, ο Βίγγας τον πλησίασε και του είπε σιγά:
— Το τζακάκι είναι άπαραίτητο!
Την άλλη βραδιά ήταν πάλι εκεί. Αλλ’ έλειπε ένας. Ο χοντρο Πανάρας.
— Μα τι να ’γινε; ρωτούσε ο ένας τον άλλον.
— Μην τον παρέσυρε κείνος ο Νεράτζας; έλεγε ο Βίγγας.
Ήπιανε λίγο περιμένοντας τον Πανάρα. Αλλ’ αυτός δεν ερχόταν.
— Εγώ σας το ’πα! Ο Νεράτζας, αυτός ο διάβολος, θα τον παρέσυρε, τους είπε ο Βίγγας. Αυτός, αυτός!...
Είχαν απελπιστεί ότι θα έρθει ο Πανάρας, όταν ακούσανε τη φωνή του. Σκύψανε απ’ το παραβάν, γιατί ο κυρ Ζούμης τούς έκρυβε με παραβάν, και είδαν... Ήταν ο Πανάρας, ναι, αλλ’ όχι μόνος! Πίσω του έσερνε κάτι άγνωστους, έναν νέο ψηλό με γκέτες, έναν άλλο με χοντρά μουστάκια ξανθά και... έναν μασκαρά, ή καλύτερα μια γυναίκα με μάσκα και σαλβάρια.
Οι σύντροφοι συγκινήθηκαν, ταράχτηκαν. Έκαναν θέση με βία.
Είδαν δυο μάτια που έκαιαν, ένα λαιμό κάτασπρο, δυο σειρές δοντιών σα ρυζάκια και κάτι χείλια σα φκιαγμένα για φίλημα. Γρήγορα όμως συνήρθανε. Μαζέψανε το σάλιο, που ήταν έτοιμο να κατρακυλήσει, και στάθηκαν με αξιοπρέπεια.
— Κρασί! Κυρ Ζούμη! Φέρε ποτήρια και κρασί! φωνάξανε.
Και κοιταχτήκανε.
— Πήγαινε συ!
Κι έκαναν να σηκωθούν.
— Γιατί; Τι τρέχει; ρώτησε ο νέος με τα χοντρά ξανθά μουστάκια.
— Για κανένα μεζέ!
— Όχι, θα στείλω γω!
— Να! Αντρέα, είπε στον νέο με τις γκέτες, δίνοντάς του λεπτά, πήγαινε στο μαγαζί που περνούσαμε, ξέρεις, να πάρεις λίγο γουρουνόπουλο ψητό και συκωτάκια!
— Πάω κι εγώ μαζί! είπε ο Πανάρας.
Ο νέος με τις γκέτες και ο Πανάρας φύγανε.
Έγινε σιωπή στην παρέα. Περίμεναν.
Κάποτε μια κρυφή ματιά κάποιου απ’ τη συντροφιά πήγαινε στη γυναίκα, που ’χε κρυμμένο το πρόσωπο, κοίταζε τα χείλια της, ζητούσε τη λάμψη των ματιών της...
Ο Πανάρας με τον νέο με τις γκέτες δεν αργήσανε να φανούνε. Ήρθανε γεμάτοι ψώνια.
— Εμπρός, παιδιά, τρώτε!... τους είπε ο Πανάρας.
Τα χέρια των συντρόφων πήγανε στα συκωτάκια. Δεν τολμήσανε ν’ απλώσουνε στο γουρουνόπουλο.
Και το κρασί είχε έρθει μπόλικο...
Αρχίσανε και το τραγουδάκι τους. Η φωνή τους έτρεμε στην αρχή, αλλά στερεώθηκε μόλις προχώρησαν.
— Ωχ! φώναξε ο νέος με τις γκέτες σα να τον είχε πιάσει ξαφνικό κόψιμο.
Τον κοίταξαν και ξακολούθησαν:
Τα κοραλένια χείλη σου...
— Θεοί! φώναξε πάλι ο νέος με τις γκέτες, υψώνοντας τα χέρια σα να ’θελε να προσευχηθεί.
Ο Βίγγας δεν τραγουδούσε, η ματιά του είχε στυλωθεί στο γουρουνόπουλο. Και, άμα είδε όλους να ’χουν το νου τους στο τραγούδι, άπλωσε το χέρι του και πήρε λίγο. Στην αρχή είχε απλώσει δειλά, έπειτα πήρε θάρρος και βουτούσε άγρια.
Γουρουνόπουλο είναι αυτό ή αρνάκι; σκέφθηκε. Μα τι σε μέλει, βρε βλάκα, τι είναι, δεν κοιτάς να τη γεμίσεις!...
Τα ποτήρια αδέιαζαν. η νέα έβγαλε τη μάσκα της.
Τα μάτια όλων στυλώθηκαν στο προσωπάκι που φάνηκε. Ήταν αληθινά ωραίο! Κάτι μαγουλάκια ξαναμμένα...
Τα κοραλένια χείλη σου...
Οι σύντροφοι τραγούδησαν πάλι, αλλά με δύναμη τώρα μεγάλη.
Ο Βίγγας είχε καταφέρει το γουρουνόπουλο κι είχε ριχτεί τώρα στα συκωτάκια.
Αν και κρύα, καλά είναι! έλεγε με το νου του. Θα τη γεμίσω την παραδαρμένη μου για μια βδομάδα!...
Πάνω σ’ αυτό άκουσε τον κυρ Ζούμη να τον φωνάζει:
— Κύριε Βίγγα!
Σηκώθηκε λίγο δυσαρεστημένος και πήγε.
— Άκου δω, του είπε ο κυρ Ζούμης, το σκέφθηκα... Θα κάνω το τζάκι! Θα σε παρακαλέσω όμως, αν θέλεις, έλα αύριο να μου δώσεις μια ιδέα πως θα γίνει και που...
Την άλλη μέρα ο Βίγγας με τον Μιχαλάκη ήτανε στο μαγαζί του κυρ Ζούμη και του έδινε σχέδια, πως θα χτιζόταν το τζάκι και σε ποιο μέρος. Θα του ’φερνε κι αυτός μάστορα, έναν που γνώριζε, γέρο, αλλά σπάνιο για τζάκια...
Και άρχισε, μετά μια μέρα, το τζάκι να χτίζεται απ’ έναν γέρο βραδυκίνητο, μουρμούρη, που έκανε μια ώρα να βάλει το ’να τούβλο πάνω στ’ άλλο.
Το βράδυ όλη η παρέα επιθεωρούσε το έργο κι έλεγε τα δικά της, τι έπρεπε να γίνει ακόμα και τι έπρεπε να πέσει και να ξαναχτιστεί.
Μετά καθόταν και ριχνότανε στο κρασί και στο φαΐ. Και όταν πήγαιναν να ψωνίσουν, γύριζε ο Βίγγας κι έλεγε στον κυρ Ζούμη:
— Βλέπεις τι χάνεις;
— Το βλέπω, παιδί μου, απαντούσε αυτός, το βλέπω, αλλά τι να σου κάνω! Ένας νους, κι αυτός ρωμέικος!...
Κάποτε ερχόταν και ο φευγάτος απ’ την παρέα Νεράτζας. Κι ερχότανε χωρίς να καθίσει, κουδουνίζοντας στο ’να του χέρι δυο τρία φράγκα. Κι έλεγε:
— Θα ’ρθει κανείς να μου κάνει συντροφιά;
— Φεύγα, φεύγα, Νεράτζα! του φώναζε ο Βίγγας. Μη σε μπολιάσω και σε κάνω γλυκολέμονο! Τι θέλεις, να κάνεις τα παιδιά να τρώνε ψωμοτύρι; Εδώ κάνουμε τζάκι!...
Και ο κυρ Ζούμης, που ήταν πάντα γαλήνιος και με πρόσωπο γελαστό, σαν ανοιξιάτικος ουρανός, φαινότανε ν’ αγριεύει στη θέα του Νεράτζα, ο ανοιξιάτικος γελαστός ουρανός να συννεφιάζει και να κοιτάζει σκοτεινός, σκοτεινός, έτοιμος να ρίξει βροντές και αστραπές.
Και ο Νεράτζας έφευγε γρήγορα, ενώ πίσω του γινότανε βουή μεγάλη.
Το τζάκι είχε τελειώσει. Ένα καθαρό τηγάνι έλαμπε πάνω. Δε θα τ’ άναβαν όμως ακόμα, θα περίμεναν το Σάββατο. Τότε ήθελε ο κυρ Ζούμης.
Ο κυρ Ζούμης όμως, αυτή τη βραδιά που τελείωσε το τζάκι, αντί να ’ναι ευχαριστημένος, γελαστός, ήταν ανήσυχος, σκυθρωπός. Και στον Βίγγα είχε πει:
— Μου μυρίζει μπαρούτι!...
Όταν ήρθαν οι δημοσιογράφοι, τους ζήτησε πληροφορίες. Του είπανε τι ξέρανε. Ήταν κι αυτοί γεμάτοι ανησυχία.
Σε λίγο όμως αυτοί πνίξανε την ανησυχία τους μες στο κρασί και μείνανε ελεύθεροι να πούνε το τραγουδάκι τους.
Αλλ’ ο κόσμος δεν έμπαινε μες στο μαγαζάκι, όσο και αν τραγουδούσαν καλά. Κανείς δεν πάτησε. Και ο κυρ Ζούμης γύριζε μέσα, στεκότανε στην πόρτα συλλογισμένος και ανήσυχος.
Ξαφνικά φωνές, θόρυβος ακούστηκε πέρα.
— Κάτι τρέχει! φώναξε ο κυρ Ζούμης.
Όλοι σηκώθηκαν και βγήκανε στην πόρτα. Άκουσαν πάνω απ’ το θόρυβο να βγαίνουν φωνές παιδιών, που κάτι φώναζαν.
— Τι τρέχει; ρώτησε ο κυρ Ζούμης κάποιον που περνούσε βιαστικά.
— Πρόσκληση δέκα ηλικιών! του απάντησε αυτός χωρίς να σταθεί.
Το Σάββατο, που ήτανε ν’ ανάψει το τζάκι και θα κάνανε τα εγκαίνια, μόνο ο Βίγγας πήγε. Οι άλλοι είχανε πάει να παρουσιαστούν. Τον Μιχαλάκη, πάλι, είχε έρθει ο πατέρας του και τον πήρε. Κι έτσι το τζάκι δεν άναψε!
Ο Βίγγας, που πάντα ήτανε εύθυμος, αυτό το βράδυ είχε πέσει σε συλλογή.
— Άλλο δεν είναι! είπε, αφού έμεινε ώρα σκεπτικός. Να πάω κι εγώ! Δε χωρεί άλλο! Και να δεις, θα με πάρουν και για πατριώτη!... Πατριώτης!...
Μετά λίγες μέρες το μαγαζάκι έκλεισε.


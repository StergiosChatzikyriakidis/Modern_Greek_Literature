ΥΣΤΕΡΑ ΑΠΟ ΧΡΟΝΙΑ 
Ένα σφύριγμα βραχνό εργοστασίου γέμιζε την πρωινή ησυχία. Άλλο πιο μακριά, άλλο...
Ο γερο-Μούλκας είχε ετοιμαστεί και περίμενε τον καφέ του.
— Ακόμα; έκανε.
— Να, να... έφτασα!...
Και φάνηκε η γυναίκα του μ’ ένα φλιτζάνι μεγάλο να ’ρχεται, σκεπασμένο με μεγάλη φέτα ψωμιού.
— Ορίστε!... Δεν άργησα... Κι έπειτα, τώρα σφυρούνε οι φάμπρικες...
— Ναι, ναι, έχεις δίκιο... Δε σου ’πα και τίποτα δα...
Έγινε σιωπή. Αυτός έπινε τον καφέ του κι αυτή τον κοίταζε.
Αλλά σε λίγο άρχισε να φλυαρεί:
— Η Κατερίνα ούτε ακούστηκε!... Έχει γούστο να γελάστηκε και τον πήρε για καλά... Και ποιος να ξυπνήσει τον προκομμένο της, που χτες το βράδυ τής πήγε πάλι στουπί!... Δεν μπορούσε να κρατηθεί στα πόδια του! Κι όλο το ίδιο τραγούδι λέει:
Αν είσαι δυοσμαρίνι να πέσουν τ’ άνθη σου!...
Δεν τον έχω ακούσει ποτέ να λέει άλλο! Μα θα ξέρει κι άλλο;
Δε λες πώς το ’μαθε κι αυτό, γιατί έχει ένα κεφάλι να! Ντουβάρι!...
Ο άντρας της χαμογελούσε και κουνούσε το κεφάλι του.
Αυτή πήρε πιο πολλή φόρα και θέλησε ακόμα να πει, αλλά τον είδε να σηκώνεται.
— Τι, τον ήπιες;
— Ναι, ναι, να ’ταν κι άλλος!...
— Λοιπόν, πας;... Α, γι’ άκου! Μέσα στο χαρτί σού ’χω κι ένα κομμάτι κρέας που ’μεινε από χτες. Για πρόσεξε τώρα μη σου κολλήσει πάλι αυτός ο χοντρομούρης και σ’ το φάει.
— Καλά, καλά! Άσε με τώρα να πάω...
— Άντε στο καλό κι ο νους σου να ’ναι δω!...
Χοντρή, όπως ήτανε, με γελαστό πρόσωπο, όταν στράφηκε ο γερο-Μούλκας, την είδε να τον κοιτάζει και να του χαμογελά απ’ την εξώπορτα κουνώντας το κεφάλι της.
Σιγά σιγά βάδιζε για τη δουλειά που ’χε κοντά σ’ ένα μικρό λιμανάκι. Είδε όμως, καθώς προχώρησε αρκετά, πως δεν είχε όρεξη, επιθυμία να εργαστεί αυτή την ημέρα.
— Μπα! έκανε.
Αλλά, αν κι έβαλε τα δυνατά του, δεν κατόρθωσε να βγάλει αυτό που είχε και να μην εργαζότανε. Ήθελε καλύτερα να ’μενε στο σπίτι του, να ησύχαζε και να μην εργαζότανε.  
Κι ήταν ωραία μέρα, ελαφριά συννεφιασμένη, με σύννεφα άσπρα και όμοια με πούπουλα.
Μικρό αεράκι φυσούσε, ψυχρό και υγρό.
Κι ερημιά στους δρόμους. Κλειστά τα παράθυρα κι οι πόρτες των μαγαζιών, των σπιτιών. Με βήμα αργό έφτασε στο λιμανάκι, όπου αντίκρυ γινότανε μια μεγάλη οικοδομή.
Τ’ αγκωνάρια που θα πελεκούσε ήτανε ριγμένα ανάκατα και το ’να κοντά στο άλλο.
Πέρα, σε μια μεριά της θάλασσας, αρυτίδωτη, ίσια σα γυαλί, σα να μην αιστανότανε και να έμενε ασυγκίνητη στο χάδι του μικρού αέρα, ένα βαρκάκι δίχως πανί, ακίνητο, του φάνηκε να μοιάζει σα μύγα νεκρή πάνω σε καθρέφτη.
Έβγαλε το σακάκι του κι άρχισε να δουλεύει.
Καθώς δούλευε, όλο θλιβερά πράματα του ερχόντουσαν στο νου.
— Μπα, σε καλό μου! είπε που το παρατήρησε.
Και ξακολούθησε να πελεκά τ’ αγκωνάρια.
Άκουσε σε λίγο γέλια και ομιλίες ζωηρές. Είδε δυο νέους να περνούνε, μια νέα με κοντό φουστάνι και μεγάλο πολύ καπέλο κι ένα νέο αμούστακο, ξανθό. Εννόησε πως ήταν ερωμένοι.
— Στον καιρό μου γινόντουσαν αυτά έτσι; ρώτησε τον εαυτό του.
Κάτι του ήρθε στο νου και τον έκανε να κουνήσει θλιβερά το κεφάλι.
— Μα τι ήθελε τότε; ρώτησε σχεδόν δυνατά τον εαυτό του, αφού έμεινε για λίγο ακίνητος και σκεπτικός.
Σηκώθηκε, αφήνοντας το πελέκημα, έκανε τσιγάρο, το άναψε, ζητώντας να μη σκέπτεται αυτό που του ’χε έρθει στο νου. Η ματιά του πήγε πέρα κι είδε τους δυο νέους μακριά να χάνονται κι αιστάνθηκε λύπη, λύπη...
— Μπα, τι έπαθα! είπε.
Από μια πορτούλα, κείνη τη στιγμή, ένα παιδάκι πετάχτηκε με ναυτικά, ζωσμένο ένα σπαθάκι.
Ένας κόσμος παλιός σα να ’κανε να κινηθεί, ένας ολάκερος κόσμος νεκρωμένος να έπαιρνε ζωή.
Κούνησε σιγά το κεφάλι. Πόσα και πόσα δεν του θύμιζε αυτό!...
Θυμήθηκε που είχε όνειρο να γίνει στρατιωτικός και φανταζότανε...
— Πάνε, πάνε...
Η ματιά του πήγε στα μουστάκια του και τα ’δε άσπρα άσπρα και θέλησε να θυμηθεί πόσον καιρό τα ήξερε μαύρα, κι αν ήτανε.
Πέταξε το τσιγάρο του κι έσκυψε στη δουλειά του κι άρχισε πάλι να πελεκά ρυθμικά τ’ αγκωνάρια.
Δεν πέρασε όμως πολύ και είδε πως δεν μπορούσε να δουλέψει και στάθηκε.
— Μα τ’ είναι αυτό;... είπε.
Έμεινε καθισμένος σ’ ένα αγκωνάρι αρκετή ώρα, με σκυμμένο το κεφάλι, ύστερα σηκώθηκε και πήρε το ρούχο του.
— Τι, τα παρατάς; ρώτησε τον εαυτό του.
— Ναι, ναι, δεν μπορώ! του απάντησε.
Μάζεψε τα εργαλεία, πήρε το φαΐ του, που το ’χε βάλει μέσα σε αγκωνάρια, τυλιγμένο στην πετσέτα, και τράβηξε για το σπίτι του.
Ξαπλωμένος ο γερο-Μούλκας στο κρεβάτι του έμενε. Ήξερε πως δεν ήταν καλά, αλλά μάλιστα πολύ άσκημα. Ο γιατρός που του μιλούσε, ο τρόπος του, κάτι λόγια του που άκουσε, καμιά ελπίδα δεν του ’δινε.
Έμεινε όμως ήσυχος, γαλήνιος. Από μικρός δούλευε, δούλευε! Ε, τώρα θα ησύχαζε! Τα όνειρα τα παιδικά του τα χάλασε ο θάνατος του πατέρα του. Από τότε άρχισε το βασανιστήριό του.
Και όταν μεγάλωσε; Πάλι δούλευε, δούλευε... Είχε συνηθίσει πια σ’ αυτή τη ζωή και θα ’ταν καλά, όλα καλά, αν δεν υπήρχε μια αιτία...
— Όλα καλά, καλά!...
Θέλει να το πει, να το πει, μα όσο κι αν προσπαθεί μ’ αυτό να κλείσει το στόμα του, να εμποδίσει κάτι που έρχεται, που θέλει να βγει πια έξω, δεν μπορεί να το κατορθώσει. Και φωνάζει τη γριά του:
— Για να σου πω, γυναίκα! της λέει όταν πήγε κοντά του. Για πες μου, όλο καλά δεν περάσαμε; Έτσι δεν είναι;
— Ε, σε καλό σου! του είπε εκείνη. Τ’ είναι αυτά που λες!...
— Για άκου, επέμεινε κείνος, για άκου!... Άσε με, θέλω να πω... Περάσαμε καλά! Και θα περνούσαμε ακόμα καλύτερα, εγώ δηλαδή, εγώ θα περνούσα καλύτερα, ναι, αν δεν ήταν ένα σαράκι σωστό που μ’ έτρωγε, μ’ έτρωγε!
— Μπα, Χριστός και Παναγιά! Και τι σαράκι ήταν αυτό που σ’ έτρωγε; έκανε κείνη.
— Δεν μπορώ πια και θαν το πω! Είναι τόσα χρόνια που το ’χω μέσα μου. Είναι πολλά χρόνια, θα ’ναι ίσαμε τριάντα, τριάντα ένα. Ένα βράδυ είχα έρθει στο σπίτι. Θα ’παιρνα κάτι και θα ’φευγα. Αντιλήφτηκα μια ταραχή. Και το μάτι μου, όταν περνούσα να πάω στην κουζίνα για να πάρω κείνο που ’χα έρθει, πήρε μια ρεπούμπλικα μαύρη πάνω σε μια καρέκλα! Ταράχτηκα, αλλά έκανα πως δεν την είδα. Άμα γύρισα απ’ την κουζίνα, το καπέλο δεν ήταν πια εκεί, είχε χαθεί...
— Μπα, σε καλό σου, σε καλό σου! Βρε, βρε... έκανε η γριά του. Μα δε ρωτούσες, χριστιανέ μου, δε ρωτούσες!... Πω πω!... Και το ’χε σαράκι!... Τόσα χρόνια... Αυτό το καπέλο, βρε χριστιανέ μου, ήταν του χάχα του γαμπρού σου!... Δεν τον είχες διώξει, που ήταν αρραβωνιασμένος; Ε, είχε έρθει κρυφά να δει την αδερφή σου και να μου πει να σου μιλήσω. Και μόλις ακούσανε πως έρχεσαι, τους κόπηκε η χολή τους και κρυφτήκανε κι οι δυο! Για φαντάσου!... Και τι γέλια που κάναμε ύστερα με την αδερφή σου γι’ αυτό το καπέλο!...


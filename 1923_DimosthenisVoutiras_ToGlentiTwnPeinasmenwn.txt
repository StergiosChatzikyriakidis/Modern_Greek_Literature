ΤΟ ΓΛΕΝΤΙ ΤΩΝ ΠΕΙΝΑΣΜΕΝΩΝ 
Όταν πια είχε απελπιστεί, ο Κάδης άκουσε βήμα στο διάδρομο, το γνωστό του βήμα και τα τριζωτά παπούτσια του Μαλίδη.
— Ιδού τον! Έρχεται με μουσική!
Και άνοιξε την πόρτα.
— Ε, τι απέκανες; ρώτησε τον Μαλίδη, που έφθανε κείνη τη στιγμή απ’ έξω.
— Λάσπη η δουλειά μας!... Αυτός έφυγε, πάει ταξίδι!
— Ω διάβολε!
Και ο Κάδης έτριψε το φρύδι του.
— Αυτό θα γίνει, είπε έπειτα, κουνώντας το δάχτυλο.
— Τι!
— Θα το μάθεις!...Είναι το μοιραίον, φίλε μου, το μοιραίον! Έλα μέσα...
Ο Μαλίδης μπήκε και τη ματιά του ευθύς την έσυρε η ακαταστασία του δωματίου. Ρούχα πεταμένα κάτω, σκόνη παντού, βιβλία, χαρτιά και αποτσίγαρα σκορπισμένα. Σε μια γωνία, ένα καπέλο παλιό πάνω σ’ ένα χάρτη σχισμένο...
— Τι, βλέπεις τα χάλια μου; Δε μου συγυρνά πια, γιατί της χρωστώ δυο νοίκια!... Συ πόσα χρωστάς;
— Εγώ; Δε χρωστώ κανένα!...
— Βλάκα...
— Γιατί με λες βλάκα;
— Γιατί καλύτερα να χρωστούσες και να ’χες λεπτά στην τσέπη!...
— Α, αυτό...
— Αυτό, αυτό!... Αλλ’ άσ’ τα αυτά τώρα, γιατί έχω κάτι νεύρα, που είναι τρομάρα! Και ξέρεις, σ’ το ’χω πει, νομίζω πως άμα πεινώ με πιάνουν τα νεύρα μου! Εκεί με χτυπά, στα νεύρα!...Και μη ρωτάς πόσο πεινώ! Αισθάνομαι, μα το Θεό, πως αν ξακολουθήσει αυτό, θα γίνω λύκος, λεοντάρι, τίγρης πεινασμένος!... Ευτυχώς όμως, δε θα γίνει αυτό, γιατί έχω ένα σχέδιο. Αλλιώς, αλίμονο σου! Θα ’τρωγα εσένα πρώτον!...
— Καλά, καλά! Για πες μας τώρα το σχέδιο!
— Είναι μεγάλο, θαυμαστό! Ο Αννίβας ο Καρχιδόνιος πάει, χάνεται μπροστά μου!... Δεν τα λέω πολλά, τα λέω ίσα ίσα λίγα!... Ήθελα τον Αννίβα σου να τον έβλεπα στη θέση μου! Θα ’βλεπα τότε το σχέδιό του!... Θα του πήγαινε η σκούφια του ανάποδα!...
— Έλα, τώρα, άφησέ τα αυτά και πες μου το σχέδιο αυτό το περίφημο!
— Και είναι περίφημο! Άκου δω! Δεν είναι πολλή ώρα και η σπιτονοικοκυρά μου έβαλε σε δυο κλώσες της τριάντα, αριθμός τριάντα, αυγά! Από δεκαπέντε στην καθεμιά... Εγώ, ακούς, εγώ πήγα στον φίλο μου, ξέρεις, σ’ εκείνον τον βλάκα, τον αυγουλά, και μου ’δωσε είκοσι κλούβια αυγά, κατάλαβες;
— Απάνω κάτου... Λοιπόν;
— Τι λοιπόν; Δεν το κατάλαβες; Λοιπόν, αυτή θα βγει έξω τώρα, έτσι κάνει πάντα, πάει και συργιανά σα μεγάλη κυρία στο Ζάππειο. Για να δείξει και τα κάλλη της... Ακόμα θέλεις;...
— Τελείωσε...
— Να το τελειώσω, χοντροκέφαλε! Εσύ θα καθίσεις να παραφυλάς κι εγώ θα πάω να πάρω τα καλά αυγά και θα βάλω τα κλούβια. Θ’ αφήσω και πέντε καλά, γιατί αυτή η κυρα-Παυλίδη πολλά έχει βάλει στην καημένη την κλώσα!...
— Μα αυτό είναι κλοπή!
— Ορίστε τον! Αυτό είναι κλοπή! Βρε κούτα, κρίμα που είσαι και φοιτητής της Νομικής!... Δεν ξέρεις ποιοι είπαν αυτό, το να πάρεις ή να βουτήξεις κρυφά κάτι, ποιοι το είπαν κλοπή; Κείνοι που ’χαν άδεια την κοιλιά ή κείνοι που την είχαν φίσκα; Το ’παν κείνοι που την είχαν υπεργεμάτη! Κρίμα που σ’ είχα και για έξυπνο!...
— Καλά, καλά! Έχεις δίκαιο! Λέγε τι θα κάνω!
— Να, εγώ θα πάρω τ’ αυγά, εσύ... θα σου πω... θα φυλάς! Μετά, άμα τα πάρουμε, για άκουσε, ντε... άμα τα πάρουμε, τα μισά, όχι τα δώδεκα, θα τα κρατήσουμε να τα φάμε, και τα οκτώ θα τα πάρεις εσύ και θα τα πας στου πατριώτη σου του μπακάλη να τα πουλήσεις! Θα γίνει γλέντι τρικούβερτο!
— Κι αύριο;...
— Αύριο! Εμείς... εγώ τουλάχιστον είμαι χριστιανός και πάω σύμφωνα με κείνο: τον άρτον, τ' αυγά, το ίδιο είναι, τα...
Ο Κάδης έπαψε. Κάτι είχε πάρει τ’ αυτί του.
— Να τοι!... Φεύγουνε!... Στο καλό! Καλή διασκέδαση!... Άκου γέλια! σαν καρβέλια!... Αμ’ τα γέλια έρχονται απ’ την ευχαρίστηση, και ευχαρίστηση είναι να ’χεις την κοιλιά γεμάτη!
Και απ’ το παράθυρο, που σκύψανε, είδανε την κυρα-Παυλίνα να φεύγει ντυμένη με τα καλά της και μ’ ένα γιγάντιο καπέλο με τριαντάφυλλα κατακόκκινα. Πιο εμπρός πήγαινε το αγοράκι της και δίπλα της η κόρη της.
— Ωραία! Τώρα είμαστε εμείς μόνο!
— Μόνον εμείς; Είσαι βέβαιος πως δεν είναι άλλος στο σπίτι;
— Υπερβέβαιος! Λείπουνε όλοι, γιατί είναι εργένηδες κι έρχονται μόνο το βράδυ. Τώρα υπάρχει και μια γριά, και αυτή θέλω να παραφυλάς. Να, για κοίτα την! Αυτή που κάθεται σε κείνο το σκαλοπάτι και κοιτάζει μες στην αυλή. Κάθε απόγευμα αυτό κάνει, πιάνει κουβέντα εκεί. Λοιπόν, θα καθίσεις και θα βλέπεις τη γριά!
Άμα κάνει πως έρχεται, σφύριξε!
Και ο Κάδης έφυγε γρήγορα.
Ο ήλιος είχε χαθεί όταν φθάσανε οι δυο στο Ζάππειο. Η δύση έλαμπε. Σύννεφα χρυσωμένα τη στόλιζαν. Άλλα πάλι, ρόδινα σε ουρανό γαλάζιο, μαύρα με τις άκρες τους σα βουτηγμένες σ’ αίμα, εδώ και κει ήτανε σπαρμένα...
Σ’ έναν πάγκο του Ζαππείου διέκριναν δυο να κάθονται. Κι αυτοί τους είδαν και πετάχτηκαν όρθιοι...
— Μα τι γινήκατε!
— Βρήκατε τίποτε; τους ρώτησε ο Κάδης.
— Πού να βρούμε! Άσε μας! Πάει, σταμάτησε ο νους μου, δεν μπορώ να σκεφτώ! του είπε ο ένας με μια χονδρή και βραχνή φωνή.
— Φυσικό! του απάντησε ο Κάδης. Εσένα, φίλε Λάμπρο, ο νους σου μοιάζει με μύλο που κινείται μόνο με κρασί! Άμα δεν πιείς, παύει την κίνηση!...
— Άσε, βρε αδελφέ, τ’ αστεία!
— Έλα, έλα, ησύχασε! Για ελάτε απ’ εδώ!
Τους πήγε σε μια μεριά που μόνο δέντρα και θάμνοι καταπράσινοι ήταν και τους έδειξε τ’ αυγά.
— Μωρέ, δω είναι πλούτος!... έκανε ο Λάμπρος γεμάτος από έκπληξη. Και σε τέτοια περίσταση αυγά!... Μπα!
— Θαύμα σωστό! είπε και ο Κυδώνης.
— Κάποιος αυγουλάς μού ’πε να του κάνω δυο στιχάκια για τον αδελφό του, που παντρεύεται, και για πληρωμή μού έδωσε τ’ αυγά.
— Εύγε του!
— Να άνθρωπος!...
— Δεν του λες, είπε ο Κυδώνης, να του γράψω κι εγώ κάνα δυο στίχους...
— Μα τι νομίζεις συ, κάθε μέρα θα παντρεύεται ο αδελφός του; Παντρεύτηκε την Κυριακή! Τώρα για να δείτε τι θέλω!... Θα πάρει ο Λάμπρος τα οκτώ αυγά και θα τα πάει, μαζί με τον Μαλίδη, στον πατριώτη του τον μπακάλη να του τα πουλήσουν!... Για να ’χουμε και ψιλούλια!...
— Ναι, ναι!... Δώσ’ μου τα!
— Έλα, παίρνε!...
Ο Κάδης έβγαλε ένα ένα τ’ αυγά απ’ τη σακούλα που τα ’χε και τα ’δωσε στον Λάμπρο.
— Εμείς θα πάμε κει στου Δημητρού, να σας περιμένουμε!
Οι δυο φύγανε γρήγορα. Ο Κάδης έμεινε μαζί με τον Κυδώνη.
— Μα επιτέλους μπορώ να θαυμάσω τη φύση!... Για κοίτα! Ο Θεός, ο Θεός! Πρέπει σ’ εμάς να μας δίνει ευχαριστήσεις, για να θαυμάζουμε το έργο του! Αλλιώς ποιος το προσέχει!...
Στου Δημητρού φθάσανε όταν είχαν ανάψει τα φώτα. Ο κυρ Δημητρός είχε ανάψει κι αυτός το ηλεκτρικό του, όπως έλεγε τη λάμπα του, μια μεγάλη παράδοξη λάμπα που την είχε κρεμασμένη στη μέση της αυλής, κάτω απ’ την κληματαριά.
Ακόμα δεν ήταν και τόσο ευχάριστα να κάθεται κανείς έξω τη νύχτα. Αλλ’ ο κυρ Δημητρός, και το χειμώνα ακόμη, όταν δεν έβρεχε, επέμενε να κρατά έξω τους πελάτες του και να μην τους αφήνει μέσα στα δωμάτια, λέγοντάς τους πως το ύπαιθρο είναι καλύτερο απ’ το δωμάτιο, και μάλιστα αφού πίνουν...
— Σωπάτε, τους έλεγε, που θα πάτε να κλειστείτε μέσα! Εδώ, αέρα! Δεν κοιτάτε εμένα, πόσο χρόνων είμαι! Μου πόνεσε ποτέ κεφάλι;...
Και οι πελάτες τουρτουρίζοντας καθόνταν έξω, πίνοντας περισσότερο για να ζεσταθούνε. Και πού να φύγουν! Θα βρίσκανε τέτοιο κρασί αλλού;...
Την παρέα του Κάδη δεν μπόρεσε ποτέ να πείσει να μείνει έξω.
— Μας πιάνει συνάχι! του έλεγε ο Κάδης και πήγαινε μόνος σ’ ένα απ’ τα δωμάτια και άναβε το φως.
— Αμ’ γι’ αυτό όλο αρρωσταίνεις! του έκανε ο κυρ Δημητρός κουνώντας το κεφάλι του.
Κανείς δεν τον είχε δει με καπέλο. Πάντα το κεφάλι του ήτανε χωρίς σκούφο και κουρεμένο σύρριζα, με τη μηχανή. Ούτε ίχνος φαλάκρας.
Και αυτό το βράδυ πλήθος πελάτες καθόντουσαν πίνοντες έξω. Ο Κάδης με τον σύντροφό του καθίσανε, για να περιμένουν τους άλλους, έξω κι αυτοί. Είδαν το ’να δωμάτιο απ’ τα δυο να ’ναι φωτισμένο...
Σκεπτικοί, χωρίς να μιλούνε, μένανε. Άκουσε, για μια στιγμή που άφησε τις σκέψεις του, ο Κάδης έναν γέρο με κατσαρά μαλλιά να λέει σ’ έναν άλλο:
— Δε με ξέρεις απ’ την καλή μου! Εγώ είμαι...
Άλλος πελάτης κοντά εκεί στο τραπέζι τους:
— Το μυαλό το δικό μου δεν το ’χει κανείς!
Πάλι έπεσε στις σκέψεις του ο Κάδης. Σε λίγο όμως άκουσε τον Κυδώνη να του λέει:
— Δε σου φαίνεται πως αργούν;
— Μπα, θα ’ρθουν όπου να ’ναι!
Ένα αεράκι που φύσηξε έκανε το φως της λάμπας να κλονιστεί έτοιμο να σβήσει...
— Ω, ω! είπαν πολλοί. Πάει το ηλεκτρικό!
— Ε, κι αν πάει; τους απάντησε ο ταβερνιάρης. Σε λίγο θα βγει το φεγγάρι!
Με το αεράκι που φύσηξε και κουνούσε τα φύλλα της κληματαριάς, φάνηκαν οι δυο φίλοι να έρχονται. Και μπήκανε ψάχνοντας με το μάτι δω και κει, γιατί το φως της λάμπας έκανε κινήσεις δεμένου που προσπαθεί ν’ αποφεύγει χτυπήματα, σκύβει, χαμηλώνει, έρπει, και μαζί να ζητά να σπάσει το σχοινί που τον έχουνε δέσει...
— Εδώ, ψιτ!
— Έτοιμα! είπε ο Μαλίδης. Να τα τα λεπτά, πάρ’ τα!
Ο Κάδης πήρε τα λεπτά, τα ’ριξε στην τσέπη του και σηκώθηκε και πήγε κοντά στον κυρ Δημητρό και του ’δωσε τ’ αυγά.
— Μωρέ! έκανε αυτός. Καλά είναι, μεγάλα και φρέσκα!
— Ένας αυγουλάς μού τα ’δωσε για πληρωμή, που του ’κανα δυο στίχους για τον αδελφό του, που παντρεύτηκε, του εξήγησε ο Κάδης.
— Ωραία, ωραία! Πάντα έτσι! Αλλά θα περιμένετε λίγο, για να βγάλω αυτά τα ψάρια...
Οι τέσσερις σύντροφοι πήγανε μες στο άλλο δωμάτιο, το σκοτεινό, και ο Κάδης γρήγορα άναψε φως.
Γύρω απ’ ένα τραπέζι καθίσανε περιμένοντας.
— Παίρνουμε κανένα κρασί, όσο να τα ετοιμάσει; επρότεινε ο Κυδώνης, που ’χε γίνει όλο διάθεση.
— Ναι, ναι!...
Και χτυπήσανε διατάζοντας κρασί.
Κι αυτό δεν άργησε να έρθει. Αλλά, καθώς έκαναν να πιούνε, μια φωνούλα γυναικεία, σκανδαλιάρικη, ξεπετάχτηκε απ’ το διπλανό δωμάτιο. Μείνανε με τα ποτήρια στα χέρια.
— Ακούς;...
— Ναι, ναι!...
Πάλι η φωνούλα. Και τους φάνηκε, έτσι πως ξεπετιότανε, σα φιδάκι πύρινο, το φιδάκι όμως εκείνο που έκανε τον Αδάμ να φάει τον καρπό τον απαγορευμένο...
Βλέπεις;
— Ναι, βλέπω...
— Έτσι γλεντούν...
Τα ποτήρια γεμάτα πήγανε πάλι στο τραπέζι.
— Άστε με και σεις με τα θηλυκά σας! Σε τραπέζι δεν τα θέλω. Όχι, δεν τα θέλω! Καλύτερα να φέρεις σε γλέντι τον Σατανά παρά γυναίκα!... Δεν μπορείς να ευχαριστηθείς το φαΐ, το κρασί, γιατί σε σέρνει αυτή... Δε θέλω σε γλέντι γυναίκα!... είπε ο Κάδης.
— Α, εμένα μ’ αρέσει!... Γλέντι χωρίς γυναίκα είναι φαΐ καλό χωρίς κρασί!... του απαντούσε ο Κυδώνης. Ύστερα αλλάζοντας τόνο: Τι τα θέλετε, βρε παιδιά, εμείς είμαστε χειρότεροι από τα ζώα!... Δε βλέπετε τους γάτους! Πώς τραγουδούν με την αγάπη τους μαζί τον έρωτα;... Τους βλέπετε στα κεραμίδια...
— Βρε, αλήθεια! είπε με τη χοντρή φωνή του ο Λάμπρος. Προ ημερών δε μ’ αφήσανε να κοιμηθώ! Και δω να δείτε!... Όταν επιτέλους πάψανε και με πήρε ο ύπνος, τι βλέπω; Ότι ήμουνα κι εγώ γάτος!...
 — Α, θαυμάσια! Βάλτε τώρα με το νου σας τι ευτυχία θα είδε!
— Ναι, είδα, το ομολογώ! Και άμα ξύπνησα κι είδα πως ήμουνα άνθρωπος και μόνος στο κρεβάτι, δεν ξέρετε, βρε παιδιά, τι λύπη μ’ έπιασε!... Πρέπει...
Διεκόπηκε απ' την είσοδο ενός ανθρώπου ολοστρόγγυλου...
— Καλησπερούδια σας! τους είπε αυτός, κάνοντας και μια μικρή υπόκλιση.
Μαλλιά πλήθος, τούφες, είχε το κρανίο του, κρεμόντουσαν στο μέτωπό του, και το καπέλο του το ’χε τόσο πίσω βαλμένο, που θαύμαζε κανείς πως στεκόταν σα να ’χε κάποια κρεμάστρα στο κρανίο του πίσω.
— Ω, ω!... έκαναν οι σύντροφοι στην εμφάνισή του.
— Δεν πιστεύω να μη με θέλετε στην αξιότιμη συντροφιά σας!
— Μπα, τι λες!
— Φέρνω δω και ελαίας των Καλαμών! Τας ωραιοτέρας, δηλαδή, ελαίας του κόσμου! Και ακόμη πέρα απ’ τον Άρη!... Δεν πιστεύω να υπάρχουν καλύτερες και κει! Για κοιτάτε τις! Δεν είναι σαν εκείνες που μοιάζουν με πρόσωπα γραϊδίων! Αυτές είναι σαν προσωπάκια Κάφρων κοριτσιών! Και ξέρετε, οι Κάφρισσες έχουν κάτι σώματα, σαν της Αφροδίτης της Μήλου! Έτσι!... Α, ωραία!... Τώρα...
Και γύρισε πίσω κάτι ζητώντας. Είδαν τότε και οι σύντροφοι στην πόρτα να στέκεται ένας άλλος Ντάρας η κάποιος που του ’μοιαζε τρομαχτικά. Και όχι μόνο ήταν όμοιος στο σώμα, στο πρόσωπο, ήταν και στα μαλλιά, κι είχε κι αυτός όμοια με τον Ντάρα το καπέλο...
— Ευθύμιε, του είπε ο Ντάρας, έλα να σου συστήσω αυτά τα θαυμάσια παιδιά!
Ο Ευθύμης πλησίασε και ο Ντάρας τον σύστησε:
— Ο εξάδελφός μου απ’ τη μάνα μου, κύριος Καραπαναγιωτοπουλόπουλος...
— Πωπώ βαγκόνια! έκανε ο Κυδώνης στο αυτί του Κάδη.
Ο Κάδης παρατήρησε την ορμή που πέσανε στις ελιές τα δυο ξαδέλφια και σκέφτηκε τ’ αυγά: Πάνε τ’ αυγά!... είπε με το νου του. Πρέπει να ειδοποιήσω τον κυρ Δημητρό ν’ αργήσει λίγο, όσο να τους ξεφορτωθούμε!...
Και σηκώθηκε και πήγε να ’βρει τον κυρ Δημητρό. Ευτυχώς ο κυρ Δημητρός είχε και μπριζόλες να ψήσει κι έτσι το πράγμα ήρθε όπως ήθελε.
Στ’ άλλο δωμάτιο δεν ακουγόταν τώρα μια φωνή γυναίκας, αλλά και άλλης. Και άλλες φώναζαν, γελούσαν, και το κρυσταλλένιο γέλιο έμπαινε μέσα στο δικό τους δωμάτιο και, σα να τους αγκύλωνε, δεν μπορούσανε να καθίσουν καλά στα καθίσματά τους.
— Ακούς, ακούς; έλεγε ο Κυδώνης στον Λάμπρο.
— Τίποτα δεν ακούω γω! του απάντησε ο Ντάρας, με σκυφτό κεφάλι και χωρίς να στραφεί διόλου απ’ τις ελιές που καταβρόχθιζε.
Στο τραπέζι σε λίγο δεν έμεινε άλλο απ’ τα χαρτιά των ελιών, τα κουκούτσια και τα τρίμματα ψωμιών.
— Τώρα και κανένα τραγουδάκι, ε; τους είπε ο Ντάρας, που ήτανε φιλόμουσος και γι’ αυτό από κάμποσον καιρό κολλούσε στην παρέα κοντά. Ήθελε ν’ ακούει τα τραγουδάκια τους.
— Ναι, ναι, είπε ο Κάδης, θα πούμε κι ένα δυο τραγουδάκια κι έπειτα για το σπίτι!... Πρέπει να πέσουμε νωρίς λίγο απόψε!
Και τραγούδησαν. Πάνω όμως στο τραγούδι και στον ενθουσιασμό του Ντάρα και του εξαδέλφου του, που ’χαν πετάξει τα καπέλα τους και προσπαθούσανε υψώνοντας με τα δάχτυλα σα χτένι τα μαλλιά τους να τα κάνουν να σταθούν όρθια, φάνηκε ο κυρ Δημητρός κρατώντας μια οκά.
— Η παρέα από μέσα σας κερνά! τους είπε βάζοντας την οκά στο τραπέζι τους.
Ήταν απ’ το δωμάτιο που ακουγόντουσαν τα κρυσταλλένια γέλια και οι σκανδαλιάρικες φωνές.
Ο Κάδης έκλεισε το ’να του μάτι. Ο Κυδώνης κατέβασε το σαγόνι του γυρίζοντάς το λίγο λοξά και ο Ντάρας με τον εξάδελφό του πιάσανε μια τούφα απ’ το κρανίο τους μαλλιά και τα φέρανε βόλτα.
Και τραγούδησαν έπειτα οι σύντροφοι ένα από τα πιο παθητικά τους τραγούδια...
Μόλις όμως έπαψαν και τσούγκρισαν τα ποτήρια τους, η πορτούλα που συγκοινωνούσε το δωμάτιό τους με τ’ άλλο άνοιξε κι ένας χοντρός μεσόκοπος, με τρίχες άσπρες πολλές στα πλάγια του κεφαλιού, παρουσιάστηκε.
— Κύριοι, είπε, να με συγχωρείτε για το θάρρος μου, έρχομαι να σας παρακαλέσω. αν θέλετε, να γίνουμε μια παρέα... Θα ερχόμαστε εμείς εδώ, αλλ’ έχουμε και φουστάνια μαζί μας. Ώστε... αν θέλετε, περνάτε...
— Ευχαρίστως, ευχαρίστως! είπαν αυτοί χωρίς να το πολυ-συλλογισθούν.
Και παίρνοντες τα ποτήρια τους ακολούθησαν τον μεσόκοπο.
— Εγώ τρελαίνουμαι γι’ αυτά τα κουβαλήματα! έλεγε ο Ντάρας πηγαίνοντας κι αυτός με το ποτήρι του γεμάτο ξέχειλα.
Πέντε γυναίκες και τέσσαρες άντρες περασμένης ηλικίας βρισκόντουσαν εκεί.
Οι γυναίκες ξεσκούφωτες, με τα μαλλιά ανακατωμένα, οι άντρες με φαλάκρες που λάμπανε κάτω απ’ το φως της λάμπας, σα βουνοκορυφή έρημη από βλάστηση στον ήλιο. Σ’ ένα τραπέζι παλιό σε μια γωνιά, τα καπέλα των γυναικών βρισκόντουσαν σαν πεταμένα το ’να πάνου στ’ άλλο.
Ο Κάδης βρέθηκε κοντά σε μια καστανή, παχουλή, και το γόνατό του ακούμπησε πολύ, μα πολύ, πάνου στην τρυφερή και παχουλή σάρκα της. Είδε ένα στόμα κόκκινο, δοντάκια σα ριζάκια και μάτια καστανά αλλ’ όλο φωτιά...
Αισθάνθηκε και το σάλιο του να πιάνεται, να δένει απ’ τη γλύκα...
Αυτή, αντί ν’ αποσύρει το πόδι της, το ’φερνε περισσότερό κοντά του. Και τότε μια ομίχλη, γλυκιά ομίχλη, έπεσε γύρω του, τον τύλιξε. Και σα να φέρθηκε ψηλά στους Ολύμπιους θεούς. Ολύμπιος κι αυτός, αισθάνθηκε να πλέει σε μια θεία ευχαρίστηση και ηδονή, κυκλωμένος από σύννεφα πάθους, ηδονής...
Μόλις διέκρινε τους άλλους. Τα μάτια μόνο της θέαινας, που τον ζάλιζαν, τον μεθούσαν περισσότερο απ’ το κρασί, που όσο και αν έπινε τίποτα δεν του ’κανε.
— Ένα τραγουδάκι! άκουσε να του λένε.
Και τραγούδησε. Τραγούδησε όμως σαν Ολύμπιος θεός, που τραγουδά κυκλωμένος από σύννεφα, και κάτω, κάτω το κοπάδι των ανθρώπων ακούει με ευλάβεια και τρόμο. Άκουγε κι αυτός τη φωνή του, δυνατή, γλυκιά, να ψάλλει ύμνο στον έρωτα, στην ηδονή. Και του φαινότανε κάποτε σα να ’ψαλλε άλλος, αλλά κι αυτός. Άκουσε χειροκροτήματα. Αυτός αισθάνθηκε το μαλακό κείνο σώμα να πέφτει περισσότερο πάνω του, ν’ ανεβαίνει...
Ξαφνικά είδε τον κυρ Δημητρό να παρουσιάζεται με μια πιατέλα αυγά...
Τ’ αυγά μας, σκέφθηκε, αλλά τα λησμόνησε.
Και σα μέσα από τα σύννεφα που ήταν κυκλωμένος, είδε τον Ντάρα και τον εξάδελφό του να σκύβουνε και σαν έρποντας να πλησιάζουνε με τα πιρουνιά τους τ’ αυγά. Άλλοι δεν πλησίασαν, αυτοί μόνο.
Τους λησμόνησε. Το σύννεφο της ευτυχίας πύκνωσε πολύ. Ένα τραγουδάκι βγήκε απ’ το στόμα όλων. Το χέρι του βρέθηκε πάνω' στο παχουλό σώμα της θέαινάς του.
Το σύννεφο της ευτυχίας είχε διαλυθεί. Ποτήρια άδεια, άδεια πιάτα, χυμένα κρασιά, φλούδες και μια πιατέλα που ’χε ίχνη αυγών, αυτά είδε ο Κάδης και οι σύντροφοι του, που κι αυτοί είχαν τυλιχτεί στο σύννεφο το ηδονικό. Και μαζί αισθάνθηκαν την πείνα, που σα να ’χε κρυφτεί πριν μπροστά στην ευτυχία, να παρουσιάζεται...
Ο Ντάρας και ο εξάδελφός του είχανε φύγει κι αυτοί, ύστερα από τους κυρίους εκείνους και τις γυναίκες. Και οι κύριοι και οι γυναίκες φύγανε όλο γέλια και σα να πήρανε μαζί τους όλη τη χαρά που βρισκότανε μες στο δωμάτιο.
Ο Κάδης τώρα θρηνολογούσε:
— Βλέπετε τι πάθαμε; Καλά το ’λεγα γω ο κακομοίρης, μακριά από γλέντι το θηλυκό, μακριά ο Σατανάς!...


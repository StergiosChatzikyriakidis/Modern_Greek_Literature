ΜΙΑ ΕΠΙΘΥΜΙΑ 
Ο καφετζής τον άφησε κι ανέβηκε σε μια καρέκλα κι άναψε — τη λάμπα, μια θαμπή, που έχυσε ένα νυσταγμένο φως.
— Πάει κι αυτή η μέρα, είπε κατεβαίνοντας, βραδιάζει, ξημερώνει, ξημερώνει, βραδιάζει! Έτσι μου φαίνεται σα να μοιάζει με φυσαρμόνικα που ανοιγοκλείνει και λέει, λέει όλο τον ίδιο σκοπό! Και να ’ταν και κανένας καλός;... Ένας κλαψιάρικος που δεν έχει ταίρι!
Ο Νιδάρης κοίταζε την πόρτα. Έξω φώτιζε καλά ακόμα.
Άραγε θα τον είδε που μπήκε μέσα κει, σκεπτόταν, ή θα νόμισε...
Ο καφετζής, ο παλιός του γνώριμος, ο παιδικός, πήρε ένα κουτί σπίρτα κι άναψε το τσιγάρο του, έπειτα είπε σα να παραμιλούσε:
Τα παιδιά ακόμα να φανούνε! Τα ’χουνε βρει σκούρα φέτο κι αυτοί οι φουκαράδες... Είναι χρονιά δίσεφτη! Για...
Σταμάτησε γιατί είδε δυο εργατικούς να μπαίνουν. Τα ρούχα τους ήτανε γεμάτα ασβέστες.
— Έναν καφέ βαρύ γλυκό να κάνεις για μένα, είπε ο ένας.
— Κι εγώ το ίδιο... είπε ο σύντροφός του.
Ο Νιδάρης ευχαριστήθηκε που καθίσανε μπροστά στην πόρτα και μπρος του.
Πόσο ήθελε να ερχόντουσαν κι άλλοι, άλλοι, να γέμιζε το μακρόστενο σκοτεινό μαγαζί με τη χαμηλή σκεπή και τη θαμπή λάμπα! Ο καφετζής καθάρισε το τραπέζι των εργατικών κι έφυγε, κρύφτηκε πίσω απ’ ένα χώρισμα για να ψήσει τους καφέδες.
— Ο Φούρκας δεν έρχεται δω; ρώτησε ο ένας απ’ τους εργατικούς.
— Πώς δεν έρχεται! η φωνή του καφετζή ακούστηκε να λέει πίσω απ’ το χώρισμα. Σε λίγο θα τον δεις! Έρχεται άμα τελειώσει τη δουλειά του...
Η καρδιά του Νιδάρη χτύπησε δυνατά και τα μάτια του θαμπώσανε. Στην πόρτα είδε να φανεί η μορφή που φοβότανε. Ένας αστυφύλακας με χαρτιά στη μασχάλη.
— Να ένας αμακατζής με στέμμα! είπε ο ένας εργατικός στο σύντροφό του.
— Τι, διάολο, θέλει δω;
— Ουμ! έκανε ο καφετζής, φέρνοντας τους καφέδες, που τον είδε. Ύστερα στους εργατικούς: Ορίστε!
— Καιρό έχουμε να σας δούμε, είπε στον ένα, ρίχνοντας μια ματιά στην πόρτα. Μας λησμόνησες...
— Δεν είναι αυτό... Δουλειές!...
— Ε, πάνε καλά τουλάχιστο;
— Έτσι κι έτσι... Κεσάτια!
— Κακιά είναι η φετινή χρονιά...
— Τι θα κάνει; Θα περάσει! είπε κι ο άλλος εργατικός, που ίσαμε τότε δεν είχε μιλήσει.
— Α, ναι, αλλά λέμε για τώρα, που υποφέρουμε. Και πάλι και για τ’ άλλα, μην τα ξέρουμε; Κακιά, κακιά όμως η φετινή χρονιά! Θέλει τίποτα ο κύριος; ρώτησε τον αστυφύλακα που μπήκε μέσα.
— Κάτι...
— Τι τρέχει;
— Όχι από σένα! του είπε αυτός και τα μάτια του είχανε στυλωθεί στο Νιδάρη, που έτρεμε, έτοιμος να λιποθυμήσει.
Ο καφετζής ακολούθησε τα μάτια του και, καθώς ο Νιδάρης τον κοίταξε σα να του ζητούσε βοήθεια, του ένεψε.
— Μια στιγμή! Έλα απ’ έξω, σε θέλω... είπε ο αστυφύλακας στο Νιδάρη.
Αυτός σηκώθηκε να πάει, ζαλισμένος, κίτρινος.
Δεν είχε κάνει όμως δυο βήματα, και φωνές, ομιλίες δυνατές και μαζί ένας κρότος οργάνου ακούστηκαν απ’ έξω.
— Βάρ’ το!...
Ένας πίσω απ’ τον άλλον, μπήκανε οχτώ άντρες με συρμένο βήμα και με το κορμί γυρμένο εμπρός. Πολλοί είχανε τον ένα ώμο σηκωμένο. Στη μέση ένας ψηλός, ξεστηθιασμένος, με μαλλιά ίσαμε τα φρύδια, πυκνά μαλλιά μαύρα, έπαιζε ένα μικρό όργανο.
— Ντέρτια!
— Άντε, άντε...
— Ο κύριος δε μας αδειάζει τη γωνιά; είπε ο ψηλός στον αστυφύλακα, χωρίς να πάψει να χτυπά τις ατσαλένιες χορδές του οργάνου του.
Ο αστυφύλακας έκανε πίσω πίσω κι έφυγε, γλίστρησε γρήγορα έξω.
Ο καφετζής πλησίασε το Νιδάρη, που κάθισε πάλι στη θέση του.
— Για σένα ήρθε; Έχεις τίποτα νταραβέρι; τον ρώτησε.
— Χρωστώ.
— Μα είναι πια νύχτα! Πιάνουνε τη νύχτα για χρέος; Ε, ρε, και να το ’ξερα! Κάτσε δω τώρα, μη φύγεις ακόμα!... Μπορεί να σε παραφυλάει! Θέλει μίζα...
Ο καφετζής τον άφησε για να πάει στα παιδιά να δει τι θέλανε. Κείνη τη στιγμή ο ψηλός ξεστηθιασμένος άρχισε να τραγουδά βραχνά με πάθος, χτυπώντας τ’ όργανό του:
Μη με φιλάς στο μάγουλο γιατ ’ έχω κοκκινάδι, μόν ’ φίλα με στα δυο βυζιά να σ ’ το γνωρίζω χάρη.
Ο Νιδάρης ερχότανε στον εαυτό του. Ο φόβος έφευγε. Κει μέσα στους κλέφτες, στους αλήτες, έβλεπε να ’ναι ασφαλισμένος. Κι άρχισε να διακρίνει καλά, κι ο νους του έκανε να σκεφτεί, να σκεφτεί γι’ αυτά που γινόντουσαν γύρω του, για τα δικά του και τι θα γινότανε, τι τον περίμενε.
Είδε τον παλιό του φίλο, τον παιδικό, να πηγαίνει τα πιοτά στα παιδιά, φορώντας μόνο το γελέκο με την αλυσίδα του ρολογιού την ασημένια να κρέμεται και το πανταλόνι με το πολύ γόνατο, τον είδε ευχαριστημένο για τη ζωή και χωρίς να φαίνεται να έχει καμιά τύψη της συνείδησής του για το φόνο, που είχε σφάξει άνθρωπο.
Είδε τους άλλους, τους αλήτες, τους κλέφτες, να ’χουνε σηκωθεί και να χορεύουνε χωρίς καμιά στενοχώρια, καμιά σκέψη, να διασκεδάζουν, όπως θα διασκέδαζαν άνθρωποι με ήσυχη συνείδηση και με ήσυχη τη σκέψη για τη ζωή.
Αυτοί είναι ευτυχισμένοι! είπε με το νου του. Πεντάρα δε δίνουνε για τον κόσμο... Δεν έχουνε ούτε νόμο ούτε τίποτα...
Κι επεθύμησε να ’ταν κι αυτός να μην είχε ούτε νόμο ούτε συνείδηση κι ούτε να κρατιόταν από τίποτα, όπως αυτοί, αλλά μ’ αυτή του την επιθυμία σα να κοίταξε μέσα του, στα βάθη της ψυχής του, είδε την αδυναμία να σφάξει άνθρωπο, να μαχαιρώσει και το φόβο μην κάνει κακό στον άλλο.
— Αδύνατο, αδύνατο! είπε. Δεν μπορώ!... Αδύνατο...
Και του φάνηκε τότε αυτή η επιθυμία του σαν επιθυμία άκακου ζώου, φκιαγμένου να σηκώνει βάρη, να ζεύεται ή να σφάζεται —αλόγου, προβάτου—, να γίνει λύκος, τίγρης!...

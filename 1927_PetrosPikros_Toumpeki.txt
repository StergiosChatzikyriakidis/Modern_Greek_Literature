Σιγά, πολύ σιγά, σέρνει τις πατούσες της η άμια Μακαρόνα. Πάει κι έρχεται. Κι ανοίγει τις πόρτες. 
- Το ωρολόγιον του Αγίου Σουλπικίου εσήμανε την δωδεκάτην...
  Κι ύστερα σ’ άλλη πόρτα, κι ύστερα σ’ άλλη:
  - Το ωρολόγιον του Αγίου Σουλπικίου... Ακούς μωρή;...
  Πολεμάει να πνίξει το βήχα της. Και δεν τα καταφέρνει. Πολεμάει να πει σιγά. Μα η βραχνή της φωνή βουίζει παράξενα. Μακρινός αντίλαλος θαρρείς που βγαίνει από σπήλαιο, η κιόλας σκουριασμένη λίμα που τρίβεται πάνω σε τίποτα παλιά σιδερικά :
  - Εσήμανε την δωδεκάτην, μωρή!...
  Καλά λέει. Τα ρολόγια χτυπήσανε απανωτές φορές. Σε κάποια γειτονική φάμπρικα, τρελά και πεταχτά η σφυρίχτρα σκόλασε τους εργάτες. Κι οι καμπάνες, βαριά, συγκρατημένα, σκόρπισαν στον αέρα τη χαρούμενην είδηση:
  Μεσημέρι.
  -  Άιντε, φτάνει πια... Γιατί το ωρολόγιον... Αγουροξυπνημένες οι πιο πολλές τους, χασμουριούνται, τεντώνονται. Βγαίνουν από τα δωμάτιά τους στο διάδρομο.

   - Δουλειά είν’ αυτή;
   Λέει η Λέλα. Μα δε βλαστημάει ακόμη. Γιατί βαριέται.
   Η άμια Μακαρόνα την αποπαίρνει:
   - Σκασμός κι είναι μέσα!
   - Αλήθεια!... Μέσα είναι; Δε μ’ άφηνες να κοιμηθώ λιγουλάκι; Η Λέλα είχε δουλειά ολάκερη νύχτα. Το ίδιο και η Μέλπω, το ίδιο και η Βάσω. Ως  τα ξημερώματα. Δουλειά σκυλίσια, σιχαμένη.
   - Μωρέ καλά μας είπανε χαμούρες!
   - Ποιος το λέει;
   - Ποιος ; Ο κόσμος κι ο Κοσμάς !
   - Να κοιτάει τη δουλειά του ο κόσμος. Να κοιτάει τη δουλειά του...
   Η Βάσω είναι προκομμένη κι είναι νέα. Έχει όρεξη για δουλειά. Δεν τις ακούει τέτοιες παραξενιές.
   - Τάχα μου όλοι δε δουλεύουμε ; Αλλιώτικα, πως θα ’βγει το ψωμί, ε; Αφού να ! Αφού κι ο ίδιος ακόμη, δουλεύει...
   - Και τι μ’ αυτό; Κι αν μας λεν χαμούρες; Ύστερα;...
   - Μήτε ύστερα έχει μήτε τίποτα ! Είμαστε και καλοείμαστε !
   - Με γεια μας, με χαρά μας ! Αν ήτανε στο χέρι μας να είμαστε πριγκίπισες, θα ήμασταν - τελείωσε !
   - Γιατί πριγκιπέσα ;
   -Ε;
   - Θα ζημιωνόσουνα τάχα μου... ε, να ήσουνα πριγκιπέσα;
   - Δε φωνάζετε το Θεόκλητο !... Μπορεί να ήταν η Μακαρόνα μ’ άλλους!... Όποιος  περιγελά, περιγελά τα μούτρα του ! Ψέματα ;
   Η Μακαρόνα ξυέται και ρουφά τη μύτη της :
   - Ο Θεός σκάλες ανεβάζει και σκάλες κατεβάζει! Τ’ ακούς ; Τ’ ακούω να λες. Και γιατί δεν ξυπνούν αυτές ακόμη; Η Ζαφείρω, κι η Λουλού, κι η Λευκοθέα ;
   Ο Θεόκλητος της Μακαρόνας φέρνει τους καφέδες απ’ το διπλανό το καφενείο.
   - ...και σκάλες κατεβάζει... Τ’ ακούς;
   Δεκατριώ, δεκατεσσάρω χρονώ αγόρι ο Θεόκλητος.
Μα μοιάζει γέρος, γέρος, γεροντάκι... Λέει τσεβδά:
   - Ο κακά... κα...
   - Τι κακά, μωρέ, πρωί πρωί;...
   - .. .τασταλάχ... χτός.
   Κατασταλαχτός με ολίγη, θέλει να πει.
   - Και η Κυρία με τις Καμελίας δεν ήτανε κι αυτή χαμούρα τάχα μου; Όμως  ύστερα; Την είδατε ύστερα;...
   - Ποια κυρία ; Ποια είπες;...
   - Ο οθωμανικός ; ρωτάει πάλι ο Θεόκλητος και σκοτώνεται ίσαμε που να το πει.
   - Να ’ρχεσαι ν’ ακούς, όταν τα λέει. Κι όχι να μην ξέρεις τι πάει να πει κόσμος... Καλά σας είπανε χαμούρες!
   - Και σένα; Μπας και σε είπανε κυρά, χαμούρα;
   - Αλήθεια, η Μακαρόνα δεν είναι χαμούρα;
   - Άλλο  χαμούρα κι άλλο κικαρού! Ψέματα, κορίτσια;…
   Σωστό.
   - Βαρύς και πολλά γλυκύς;...
   - Μέσα, μέσα, στης Λευκοθέας... Εγώ δούλευα τότες που μας την έλεγες αυτή την Κυρία...
   Η Ζαφείρω με τον καφέ στο χέρι.
   - Ρίξε τίποτα απάνου σου, μωρή Ζαφείρω ! Σιχαίνεται κανείς να βλέπει τέτοια κρέατα. Κρεοπωλείο θ’ ανοίξουμε πρωί πρωί;
   - Πιο καλά κρεοπωλείο, παρά κιβούρι... Κοκαλιάρα!...
   Κι η Λουλού:
   - Ν’ ανοίξουμε κάνα παράθυρο;
   - Σκασμός, γιατί είναι μέσα. Είναι μέσα και δουλεύει ...
   - Δε μας λες τη Γενοβέφα, μωρή άμια Μακαρόνα;... Έτσι, σιγά σιγά, ώσπου να πιούμε τον καφέ μας...
   - Πάντα σαχλή αυτή η Λέλα. Είναι ώρες τώρα για Γενοβέφα;
   - Ακούς εκεί; Πρωί πρωί τη Γενοβέφα!... - και βλαστημάει η Ζαφείρω. Πρωί πρωί...
   - Πες μας τότες τον καφέ, να δούμε πώς θα πάει η μέρα;...
   - Θ’ ανοίξουμε κάνα παράθυρο ;
   Όλες  το θέλουν και καμιά δεν το τολμά. Μπορεί να κάνουν βουή ανοίγοντάς το... Κι είναι μέσα ο ίδιος, είναι μέσα.
   - Ο ίδιος;
   Όλες  τους καταλαβαίνουν ποιος είναι. Μιλάνε χαμηλά, φοβισμένα κι ευλαβικά.
  - Ο ίδιος.
  Αυτός που απ’ το χέρι του τρώει ψωμί όλο τ’ ασκέρι· τόσοι νοματαίοι.
  Εφτά ψυχές μαζί με τη μαμά Παρθενόπη.
  - Κι η Μακαρόνα; Κι ο Θεόκλητος ;
  - Και την ταράφα ; Δε βάζεις και την ταράφα ;
  - Άλλος λογαριασμός αυτός... Έτερον  εκάτερον!...
  Έτσι ξυπνάει το σπιτικό της μαμάς Παρθενόπης - δηλαδή το σπιτικό του Αράπη. Ποιος τηνε λογαριάζει την Παρθενόπη!
  Έτσι ετοιμάζεται να πιάσει δουλειά το σπίτι - για να βγει, βλέπεις, το καρβέλι και σήμερα...
  - Με τη διαφορά ότι...
  - Θέ μου ! Θέ μου ! Δουλειά είναι αυτή; Τέτοια σκυλίσια δουλειά !...

Τίποτα σπουδαίο να πεις! Α! μπα !... Συνηθισμένα πράματα. Δουλειά τρεχούμενη, καθημερινή. Φυσικά, πρέπει να γίνει κι αυτή παστρικά, όμορφα.
  - Όπως κάθε δουλειά εξάλλου... κάθε δουλειά.
  Κι ο ίδιος κανονίζει τις λεπτομέρειες.
  Καβάλα, απ’ την ανάποδη, σε μια ψάθινη καρέκλα, συλλογιέται πρώτα. Ύστερα λέει το λόγο του. Ταυτόχρονα τα χέρια του δουλεύουνε. Μ’ ένα σιδερένιο εργαλείο πολεμά να ξεριζώσει μια διαμαντόπετρα, απ’ ένα μαλαματένιο δαχτυλίδι.
   Αυτό δα γίνεται ταχτικά. Γιατί βλέπεις, το πράμα δεν μπορεί να πουληθεί στην πιάτσα χωρίς κίνδυνο. Θέλει σιγουράντζα. Ξεχωριστά πουλιούνται τα πετράδια, και ξέχωρα το λιωμένο μάλαμα. Ζημία θα πεις. Ναι. Βέβαια ! Αλλά είναι και προφύλαξη.
   - Τ’ ακούς, Ταρζάν; Πρώτο και κύριο, εμένανε... Τι να σου πω, μωρέ Ταρζάν!... Δε μου γεμίζει διόλου το μάτι αυτό το μωρό εμένανε...
   Λες να βαριάκουσε ο Ταρζάν; Ίσως τον εμποδίζει η βουή: μια μηχανή του πετρέλαιου αναμμένη πάνω στο κρεβάτι της Παρθενόπης. Ίσως κι επίτηδες να κάνει τον κουφό:
   - Είπες τίποτ’, Αράπη;
   Και σταματάει το σουλάτσο του.
   Βυθισμένος στη δουλειά του, ο Αράπης δε δίνει απόκριση. Μήτε κι ο Ταρζάν επιμένει. Χασμουριέται μόνο κι αρχίζει πάλι το σουλάτσο μες στη χαμηλοτάβανη τη σάλα. Κοντοστέκεται μπρος στον καθρέφτη της μπαρμπέρικης κονσόλας. Ύστερα κοιτάει προσεχτικά τον καναπέ, τις δύο πολυθρόνες. Σαν να μην τα ξέρει, σαν να μην τα ψώνισε ο ίδιος από το Γιουσουρούμ. Φαίνεται να τον ενδιαφέρουνε πολύ οι δυο μεγάλες φωτογραφίες του Αράπη και της Παρθενόπης, στον τοίχο πλάι πλάι.
   - Γέρασες, μωρέ Αράπη! Παίρνεις τον κατήφορο... Κι όλο πασπατεύει με το μάτι του για να βρίσκεται σε δουλειά.
   - Δεν καίει σήμερα το καντήλι;
   Καίει και καλοκαίει το πράσινο καντήλι, μπρος στο μικρό καρυδένιο εικονοστάσι, στη γωνίτσα, πάνω απ’ το κρεβάτι. Η αλήθεια είναι πως η φλογίτσα του δεν φαίνεται σχεδόν διόλου. Γιατί οι φλόγες της μηχανής του πετρέλαιου, που αγκαλιάζουνε το χωματένιο τσουκαλάκι, δίνουν ακόμη πιο μεγάλη λάμψη έτσι όπως είν’ κλεισμένα τα παντζούρια.
- Βουίζει η άτιμη!...
- Και παραβουίζει, μάλιστα !... Το λοιπόν, Ταρζάν; 
-Τι;
- Αυτό που είπα...
- Για το μωρό, δε λες;
   - Για το μωρό, για το... κέρατο ! Τέλος πάντων, εμένανε δε μου γεμίζει το μάτι, εμένανε... Εσύ τι λες;
   Πάλι κοντοστέκεται ο Ταρζάν. Πάλι πάει το μάτι του στη μηχανή.
   - Θα μας ανοίξει φασαρίες μ’ αυτή τη βουή, η άτιμη!... Αν παίρναμε καμιάν απ’ τις άλλες, με φιτίλι!...
Ε;
   - Τ’ ακούς τι είπα;
   Άτολμα, σχεδόν φοβισμένα, ο Ταρζάν:
   - Εγώ σου είπα τη στραβιά μου την ιδέα, αδελφούλη Αράπη.
   - Πάλι τα ίδια ;... Πάλι;
   Μα και βέβαια!... Τις είπε τόσες φορές τις πληροφορίες που είχε να δώσει, ώστε στα τελευταία...
   - Το πολύ το Κεργελέησον το βαριέται κι ο παπάς, μωρέ Αράπη!
   - Τι έκανε λέει;
   - Μα τα !... Σ’ τα είπα, τα ξέρεις !... Το μωρό σπουδάζει, καν δικηγόρος, κάνε δάσκαλος. Καλά καλά δεν ξέρω -να σου πω την αλήθεια- μα!... τέλος πάντων...
  Έπειτα, αυτό που κάνει το μωρό, το κάνει...
   - Να, βρε αδερφέ... Για να τα φέρει βόλτα...
   Σωπαίνει λίγο. Κι ύστερα :
   - Γιατί πρέπει να ξέρεις, Αράπη, χρειάζεται βιός αλάκερο, να μάθεις πέντε κολλυβογράμματα, τη σήμερον ημέρα...
   - Δεν μας την παρατάς την Κλάρα!... λέω ’γω βρε συ !...
   Και σεκλετίζεται ο Αράπης.
   Στεναχωριέται κι ο Ταρζάν. Μα τι να πει; Ό,τι ήτανε, το είπε : Το μωρό είχε γκόμενα μιαν υπηρέτρια σ’ ένα πλουσιόσπιτο... στο Κολωνάκι. Το λοιπόν, λόγο με το λόγο, το δουλικό τού είχε σφυρίξει τα καλά και τ’ αγαθά της κυράς. Καδένες θες; Στενάχωρα θες; Βραχιόλια θες; Αλλά το λουκούμι δεν ήτανε αυτό. Ο μεγάλος ο λουκουμάς ήτανε ένα γκιορδάνι με πενηνταδύο μαργαριτάρια. Τ’ αφεντικά λείπανε, λέει, στις Σπέτσες. Το μωρό μπαινόβγαινε στο σπίτι. Κι έμαθε τα κατατόπια. Πήρε και τ’ αχνάρια : το στριφτό, με κερί δουλεμένο.
   - Πενηνταδύο δεν είπες ; Ε Ταρζάν;
   - Τι πράμα;
   - Κακομοίρη! Γιατί κουβεντιάζουμε τόσην ώρα, ε;
   - Δηλαδής... Βέβαια! Για τη δουλειά ντε!...
   - Το λοιπόν;
   Ο Αράπης, που ξεσκάλωσε στο αναμεταξύ τη διαμαντόπετρα, κοιτάει καλά καλά το δαχτυλίδι. Σηκώνεται και πάει ίσαμε το κρεβάτι. Κουνάει λίγο το τσουκάλι. Ένα ξανθό υγρό, γυαλιστερό, φεγγοβολά, πάει κι έρχεται όλο μαζί στον πάτο. Ήσυχα  ήσυχα, ο Αράπης αφήνει και πέφτει το δαχτυλίδι.
   - Πενηνταδύο, δεν είπες;
   - Μακάρι και πενηντατρία! Άμποτες !...
   - Πού θα πει το λοιπόν... δεν είσαι σίγουρος, ε ;
   Σίγουρος ; Μπορεί ποτές κανείς να είναι σίγουρος για πράμα που δεν το είδε με τα μάτια του;
   Ανοίγει ο Αράπης ένα μικρό μουκαβαδένιο κουτί.
   - Αχ! Μωρέ Ταρζάν ! Σ’ αρέσει να πατάς στα στραβά!...
   Και βουτάει το χέρι του στο κουτάκι.
   Πιάνει στην τύχη: μια καρφίτσα που είχε σε σύμπλεγμα, μια καρδιά, μιαν άγκυρα κι ένα σταυρό στη μέση. Ολοτρόγυρα, ένα στεφάνι μικρά, μικρούτσικα ρουμπίνια και ζαφείρια.
   Ξανακάθεται χασάπικα στην καρέκλα.
   Πάλι με το ίδιο εργαλείο αρχίζει να ξεριζώνει τα πετράδια. Ένα ένα τα βάζει στο τραπέζι δίπλα στη διαμαντόπετρα που στραφτοκοπάει.
   - Μεγάλα είπες, Ταρζάν;
   - Ε!... Μεγάλα!... Δε σου είπα και καρύδια!... Να !... Μεγάλα !...
   - Μπας κι είναι ψεύτικα, Ταρζάν;
   - Πού το σοφίστηκες πάλι αυτό;...
   - Άκου, Ταρζάν !... Εμένα βλέπε !... Αληθινά μαργαριτάρια πενηνταδύο!... Ξέρεις τι πάει να πει; Βιός αλάκερο. Τ’ ακούς;...
   - Δεν έχει το δικαίωμα ο κόσμος να ’χει περιουσία;
   - Και καλοέχει!...
   - Το λοιπόν;
   - Το λοιπόν ένας γνωστικός άνθρωπος -και για να ’χει κανείς περιουσία θα πει πως είναι γνωστικός- δεν τηνε παρατά στο...
   - ... στο δρόμο μπας και θες να πεις;
   - Όχι! Στο σπίτι του λέω, κλειδωμένη σ’ ένα συρτάρι... αλάκερη περιουσία!
   - Πρόκειται περί μυστικό συρτάρι.
   - Μυστικό που το ξέρει κι η δούλα !... Χαρά στο μυστικό !... Χαθήκανε μωρέ οι πάγκες ; Οι τάφοι;
   Κι ενώ ο Αράπης εξακολουθεί να ξεσκαλώνει μια μια τις πετρίτσες, ο Ταρζάν χαϊδεύει το πιγούνι του.
   - Πολλά ρωτάς, Αράπη !...
   - Ατζαμή !... Μπας και... Μπας και μου θες να παίξουμε τη δουλειά, κορόνα γράμματα;...
   Έτσι δέχτηκε ο Ταρζάν την περιφρόνηση κατάμουτρα. Μα τι να πει ;
   Ο Αράπης σταματάει και συλλογιέται. Τ’ ανήσυχο μυαλό του δουλεύει. Πάει παντού. Λογαριάζει, μετρά, ζυγίζει. Θαρρείς κι αγκαλιάζει με το νου του όλες τις λεπτομέρειες, όλα τα ενδεχόμενα, όλα τα ξαφνικά και τ’ απρόοπτα. Σα να μην είχε κι άλλες τρεχούμενες δουλειές στο χέρι. Σα να μην είχε άλλες σκοτούρες. Σα να μην ήτανε απ’ τις πιο συνηθισμένες η δουλειά αυτή, που τον απορροφάει τώρ’ αλάκερο.
   ... Τη μετρά, τη λογαριάζει, την εξετάζει στο σύνολό της, με τη μακρόχρονη πείρα που έχει αποκτήσει στη σκληρή και δύσκολη καριέρα του. Την αναλύει στις διάφορες φάσεις της, όπως ένας καλός ρολογάς πιάνει και λύνει τον πολυσύνθετο μηχανισμό ενός ρολογιού. Ας είναι συνηθισμένο το ρολόι, ας μην είναι τίποτα σπουδαίο... Τι σχέση έχει! Η δουλειά πρέπει να γίνει παστρικιά, μια φορά που είναι να γίνει. Καλό κακό, το ρολόι πρέπει να δουλέψει.
   ... Μάστορης κι αυτός στο είδος του, παρατηρεί τα ελατήρια, τους τροχούς, τους άξονες, τα μικροσκοπικά γρενάζια, με το γνωστικό μάτι του ξεσκολισμένου ειδικού. Τα λύνει ένα ένα. Ύστερα  θα τα ξαναεφαρμόσει πάλι όλα, θα τα ξαναδέσει και θα βάλει το μηχανισμό σε κίνηση, μέσα στη φωτερή του διάνοια. Θ’ αναπαραστήσει την όλη επιχείρηση στην όλη της εξέλιξη. Αυτό γίνεται πάντα. Για κάθε δουλειά. Αυτό θα πει τέχνη. Αυτό θα πει μάστορας.
   ... Κι ενώ η προσοχή του τεχνίτη, ερεθισμένη μ’ αφάνταστη ένταση, παρακολουθεί το γοργό ξετύλιγμα της υπόθεσης στις διάφορες φάσεις της, η επαγγελματική διαίσθηση του τετραπερασμένου μάστορα όλο σκαλίζει κι όλο ψάχνει: Να δει, να νιώσει το στραβό, το σάπιο, το κακοβαλμένο, το βιαστικό και τ’ απρόσεχτο. Πριν πιάσει δουλειά, προετοιμάζει το έδαφος. Στήνει τη σκαλωσιά του για να φτάσει στο ύψος που θέλει. Έπειτα... όλο και πολεμά να βρει το καθετί που θα μπορούσε να γίνει αφορμή να πέσει η σκαλωσιά αλάκερη, να γκρεμίσει και να τσακιστεί ολόκληρο το οικοδόμημα, τσακίζοντας μες στα συντρίμμια του και το δουλευτή που δουλεύει.
   Μαγκιόρος απ’ τους μαγκιόρους, ο Αράπης προσπαθούσε πάντα για κάθε σχέδιο που κατάστρωνε να μη βάλει μπρος δίχως να ’χει υπόψη του την ξεκάθαρη προοπτική της επιτυχίας. Στην προοπτική αυτή, εφόσον δεν του ήτανε δυνατό να το εξαλείψει τέλεια, προσπαθούσε να το μικραίνει όσο μπορούσε πιο πολύ και να το σβήνει, όσο περνούσε απ’ το χέρι του, το σκοτεινό εκείνο σημάδι που τον ανησυχούσε αδιάκοπα: το επαγγελματικό δυστύχημα, - δηλαδή τη σύλληψη, τη φυλακή.
   - Και πως τον λεν;
   - Ηλία, σ’ το ’χω πει.
   - Καλά αυτό. Τ’ άλλο τ’ όνομα;
   Ο Ταρζάν ξεροκαταπίνει το σάλιο του:
   - Να σου πω την αλήθεια... δεν το ρώτησα...
   Απαράλλαχτα όπως ο κάλφας ορμηνεύει το τσιράκι του, έτσι κι ο Αράπης τονίζει μ’ ένα ύφος, σα συμβουλή, σαν προσταγή... Όπως θέλεις πάρ’ το...
   - Τα ρωτούν αυτά! Τ’ ακούς ! Τα ρωτούνε λέω!... Ηλίας ! Τι πάει να πει; Ένας Ηλίας είναι στον κόσμο ; Τρέχα γύρευε!... Αυτός μια φορά μας έχει στο χέρι. Γιατί τάχατες να μην τον έχουμε κι εμείς ;... Ε;
   Ντροπιασμένος λίγο όμως, ο Ταρζάν κοιτάζει πάλι ν’ αρπαχτεί από πρόχειρες κουβέντες :
   Έχει μέλλον αυτό το μωρό. Ένας άλλος θα ξεχνιότανε με τα φιλιά και τις λιγωμάρες της γκόμενας. Το πολύ πολύ να τσιμπούσε και τίποτα κεφτέδες. Πιο εκεί δε θα πήγαινε το μυαλό του. Ενώ αυτός, ο Ηλίας, ήξερε να κάνει τη δουλίτσα του. Πήρε λόγια απ’ τη λεγάμενη, έμαθε τα κατατόπια, μπήκε στο παραθύρι. Και τώρα όλα είναι μια χαρά. Η δουλειά είναι στα σκαριά. Ορίστε !... Περάστε!...
   Ωστόσο ξεχνά να προσθέσει και κάτι ακόμη ο Ταρζάν. Ξεχνά να πει πως μήνες ολόκληρους τα ’ψηνε ο φοιτητής με τη δούλα δίχως να του περάσει απ’ την ιδέα τίποτα. Έτσι ήτανε τα πράματα ίσαμε τη νύχτα εκείνη που γνωριστήκανε στον « Παρθενώνα » και τα μιλήσανε. Ο Ταρζάν λόγο με λόγο μυρίστηκε τη δουλειά, κι αυτός τον έμπλεξε τον Ηλία. Κι όχι τάχατες πως μονάχος του ο φοιτητής...
   Μόλο που αφήνει το εργαλείο απ’ τα χέρια του ο Αράπης, και μετρά άλλη μια ένα ένα τα ρουμπίνια, τα ζαφείρια, όλο κι έχει στο νου του να ρωτήσει:
   - Καλά κι άγια όλ’ αυτά ! Μη μου λες όμως πως πρόκειται περί της πιάτσας άνθρωπος. Ε  ;
   - Τι σχέση έχει;...
   - ... και παραέχει!
   - Ε! τότες... Άσ’ τηνε να πέσει, αυτή η δουλειά... Τηνε παρατάμε και τελείωσε !
   Βέβαια, είναι κι αυτό μια άποψη.
   Πριν το πει ο Ταρζάν, ο Αράπης το είχε βάλει κι αυτό με το νου του. Να τα παρατήσει: μάλιστα ! Αλλά μονάχα όταν δει το αδύνατο. Αλλιώτικα όμως... Αλίμονο αν παρατούσε κανείς κάθε δουλειά που παρουσιάζει δυσκολίες κι εμπόδια. Αλίμονο...
   - Τότες, θα πρέπει να σταυρώσουμε τα χέρια, μωρέ Ταρζάν! Θα πρέπει να βαρέσουμε διάλυση... Φυσικά, αυτό εύκολα γίνεται. Μα ύστερα; Αυτό το ύστερα θέλω να μου πεις!
   Εδώ είναι που τα χάνει ο Ταρζάν. Όπως κι αν τα πει, στραβά τα λέει.
   - Τι να σου πω, αδελφούλη Αράπη !... Έμενα σταματάει το μυαλό μου. Τα λέω έτσι - στραβά ! Τα λέω αλλιώς - θεόστραβα ! Τι να πω ;
   Η αλήθεια είναι πως ο Ταρζάν δεν ψήθηκε ακόμη στην τέχνη. Εικοσιτεσσάρω, εικοσιπέντε χρονώ παλικάρι. Ας έχει τόσα χρόνια που δουλεύει. Ακόμα δεν μπήκε στο νόημα της δουλειάς. Το να τα παρατάει κανείς στη μέση, αυτό δεν είναι λύση. Μήτε είναι λύση το να πηγαίνει στα στραβά, στην τύχη, όπου βγάλει η άκρη.
   - Μήτε στα μονά-ζυγά μπορεί να παίζει τη δουλειά, μήτε κορόνα-γράμματα! Τ’ ακούς, Ταρζάν; Αν είναι μια φορά σφάλμα να τ’ αμολάει κανείς και να φεύγει, είναι δυο φορές σφάλμα να βάζει μπρος στα κουτουρού. Και... το σφάλμα, το λάθος είναι χαμός, είναι καταστροφή σ’ ένα επάγγελμα τόσο λεπτό και τόσο ριψοκίνδυνο, όπως το επάγγελμα του Αράπη.
   Ο Αράπης ήξερε λιγοστά γραμματάκια. Τότες, στα χρόνια κείνα, οπού είχε πρωτοβγεί στην πιάτσα, τα γράμματα του ήταν ολωσδιόλου άχρηστα στη δουλειά του. Άλλοι ήτανε τότες οι όροι της δουλειάς. Το επάγγελμα βρισκότανε στη βιοτεχνική του περίοδο. Εκείνο που του χρειαζότανε, που του ήτανε απαραίτητο, ήταν οι αριθμοί. Ο λογαριασμός. Σ’ αυτό ήτανε ξεφτέρι ο Αράπης. Λογαριασμούς, που για να τους κάνει ένας διαβασμένος θα ήθελε μολύβι και χαρτί, ο Αράπης τους έφτιανε άψε σβήσε, με το νου του. Χαρτί και καλαμάρι γι’ αυτόν ήτανε το πολύ πολύ τα δέκα του δάχτυλα. Με τα  χρόνια, η πείρα που είχε αποχτήσει ήτανε τέτοια, ώστε και τα δάχτυλά του ακόμη τα περιφρονούσε. Ακόμη κι αυτό: απ’ τις τέσσερις πράξεις δεν είχε μάθει και δεν ήξερε παρά μονάχα πρόσθεση κι αφαίρεση. Οι πιο μεγάλοι πολλαπλασιασμοί γι’ αυτόν δεν ήτανε άλλο παρά μια σειρά προσθέσεις. Ανάλογα, κι οι πιο δύσκολες διαιρέσεις δεν ήτανε παρά πολλές αφαιρέσεις. Όταν  έβγαζε βιδάνιο απ’ το παιχνίδι, όταν τόκιζε με τα τόσα τα εκατό το χρόνο για τόσες μέρες, ο λογαριασμός ήταν έτοιμος στο πι και φι. Μα κι όταν μοίραζε τα μερδικά της δουλειάς, έβρισκε ώσπου να πεις κύμινο αν του συνέφερνε να πάρει έξι μερδικά στα έντεκα ή τρία στα εφτά ή εννιά στα δεκάξι.
   Τα ίδια όταν πουλούσε το μάλαμα με το δράμι, ή όταν έδινε διαμάντια με το καράτι.
   Ωστόσο, κατά τα άλλα ήτανε σχεδόν αγράμματος. Απάνου σ’ αυτό που λέει τώρα -δηλαδή το σφάλμα στη δουλειά- δεν υποψιάζεται βέβαια πως άλλοι μαγκιόροι το είχανε πει πρωτύτερα. Δεν είχε ακούσει ποτές πως ένας μεγάλος μάστορας στην τέχνη του, ο Ταλλεϋράνδος, να πούμε, είχε πει εξαιτίας κάποιας ιστορικής δολοφονίας: «Είναι πολύ παραπάνω από έγκλημα, είναι... σφάλμα! » Όχι. Μήτε τον Ταλλεϋράνδο είχε ακουστά ο Αράπης, μήτε το λόγο του. Όμως , άξιος κι αυτός στη δουλειά του, όπως ο Ταλλεϋράνδος στη δική του, θεωρούσε το σφάλμα σαν κάτι άπειρα πιο ασυγχώρητο απ’ το έγκλημα. Εγκληματίας από επάγγελμα, είχε αρκετή πείρα για να ξέρει πως το φοβερότερο έγκλημα μπορεί να μείνει δίχως οδυνηρές συνέπειες για τον δράστη του, όταν λείπει το σφάλμα απ’ τη μέση. Η επαγγελματική του συνείδηση ξεσηκωνότανε κάθε που άλλοι συνάδελφοί του πέφτανε φυλακή για τιποτένιες δουλειές, έν’ ασήμαντο σφάλμα.
   - Τη δουλειά πρέπει να τηνε κυβερνάς εσύ! Κι όχι να σε κυβερνάει αυτή ! Τ’ ακούς, μωρέ Ταρζάν; Γιατί... η δουλειά φτιάνει τον τεχνίτη! Μα δεν είναι τεχνίτης οποίος δεν ξέρει να τιμήσει τη δουλειά. Τη δουλειά την τιμάς άμα την κυβερνάς. Είναι -βλέπεις, μωρέ Ταρζάν- είναι σαν τη γυναίκα κι η δουλειά : για να ξέρεις να την τιμήσεις, πρέπει να μπορείς να την κυβερνήσεις...
   Μέσα σε κάτι τέτοιες κουβέντες βρισκόντανε τα θεμέλια όλης της μαστοριάς του. Τις κουβέντες αυτές δεν τις είχε φαμπρικάρει μόνος του. Δεν τις είχε κατεβάσει απ’ το ξερό του. Αυτά τα είχε μάθει απ’ τους μεγάλους του δασκάλους, τους ντόπιους και τους ξένους. Απ’ ελόγου τους τα είχε ακούσει. Και τα είχε εξακριβώσει μέσα στη δράση, μέσα στην πείρα, και στην ξενιτιά. Γιατί έφαγε και κουρμπέτι ο Αράπης. Δούλεψε και σε ξένες πιάτσες, σε χέρια μεγάλων μαστόρων. Του είχανε μάθει πολλά αυτοί. Μα πιο πολλά ακόμη του είχε μάθει η πολυτάραχη ζωή του.
   Εκείνους τους χρωστούσε πάντα χάρη. Τους ανάφερνε με σεβασμό, μ’ ευλάβεια. Γιατί Αυτοί τον είχανε μπάσει στα μυστικά της τέχνης. Το ίδιο θα ’καμε κι αυτός σ’ εκείνους που έρχονται καταπόδι του συνεχίζοντας την παράδοση. Ήθελε κι αυτοί μια μέρα να τον αναφέρουν με τον ίδιο σεβασμό, με την ίδια ευλάβεια : τα τσιράκια του. Θα τους μετάδινε τον πυρσό της τέχνης που του εμπιστεύθηκαν Εκείνοι, και που φωτίζει, ανάμεσα στις εποχές τον πατροπαράδοτο δρόμο της δουλειάς : την παράδοση στο επάγγελμα.
   - Αυτός είναι ο ίσιος δρόμος, μωρέ Ταρζάν! Αυτός είναι ο δρόμος που παίρνει τίμια, άξια και παινεμένα κάθε καλός δουλευτής !... Τ’ ακούω να λες. Και να με συχωρνάς μια μέρα... Όπως λέω κι εγώ για Κείνους : Θεός σχωρέσ’ την ψυχή τους!... Να τηνε κυβερνάς εσύ τη δουλειά!... Όπως την κυβερνώ εγώ... Όπως την κυβερνούσανε Εκείνοι, που με βγάλανε... άνθρωπο στην πιάτσα !...
   Η κουβέντα δεν τον είχε εμποδίσει να μετρήσει τις πετρίτσες, που είχε ξεσκαλώσει από την καρφίτσα. Τελειώνοντας το λόγο του, ανοίγει ένα άλλο μικρότερο κουτάκι του φαρμακείου και ρίχνει μέσα ανακατωμένα τα πετράδια. Τα ανακατώνει. Τα καμαρώνει.
   Η ώρα πέρασε και φαίνεται να πεινά ο Ταρζάν. Μα μήτε πάει ο νους του Αράπη στο φαΐ, όταν έχει τη δουλειά στο μυαλό του.
   Στραφτερή, φεγγοβόλα, ξεχωρίζει ανάμεσα στ’ άλλα τα πετράδια η διαμαντόπετρα που έχει ξεσκαλώσει από το δαχτυλίδι. Τη ζυγίζει με το μάτι του - το ξασκημένο μάτι. Και κλείνει το κουτάκι. Σηκώνεται συλλογισμένος από την καρέκλα και πάει προς το κρεβάτι.
   - Παραβουίζει η άτιμη!... Λες να ήρθανε μουστερήδες;
   - Από τώρα!
   - Καμιά φορά !...
   Συλλογιέται. Κι ύστερα πάλι:
   - Δε μου λες; Μπας και είναι φούμαρα όλ’ αυτά, μωρ’ αδελφούλη Ταρζάν;
   Είναι φανερό πια πως προσπαθεί να φανεί δύσπιστος, περιμένοντας τις αντιρρήσεις του βοηθού του. Κάνει να ρίξει την καρφίτσα (στο τσουκάλι μα δεν την αφήνει να πέσει.
   - Γιατί θες να είναι φούμαρα; Τι ανάγκη να μας πει ψέματα το μωρό ;... - λέει ο Ταρζάν, πιότερο για να φανεί πως λέει κάτι, κι όχι γιατί έχει όρεξη να συζητήσει.
   Χαμογελάει κιόλας βιασμένα:
   - Κι ωχ αδελφέ !... Το κάτω της γραφής : τι είχαμε, τι χάσαμε ;... Ψέματα ;
   Μα τώρα ο Αράπης τινάζεται ολόκληρος, δίχως να ρίξει ακόμη την καρφίτσα. Και δε μιλάει πια με περιφρόνηση. Όχι. Ένα είδος πραγματική στοργή φωτίζει τα κουρασμένα μάτια του.
   - Άκου, Ταρζάν ! Εμένα βλέπε !... Δουλεύεις τόσον καιρό στα χέρια μου;... Ορίστε;... Το δίκιο σου το ’χεις, και με το παραπάνω μάλιστα! Πώς;... Μ’ όλα ταύτα δε λέει να πήξει το μυαλό σου. Ξηγιέμαι;...
   Κάτι κάνει να πει ο Ταρζάν, μα ο Αράπης του κόβει το λόγο:
   - Άσε την παλιοκουβέντα... κι άκουε! Γιατί αυτό σας τρώει εσάς : η συζήτηση. Εγώ δε συζητούσα, δεν απαντούσα άμα μιλούσανε Εκείνοι! Το λοιπόν, άκουε !... Εγώ, που λες, αύριο-μεθαύριο - δηλαδής ο λόγος το φέρνει... μπορεί να γείρω στο κρεβάτι... Άνθρωποι είμαστε... Μπορεί κιόλας να πέσω φυλακή... Όλα γίνονται...
  -Του Θεού δουλειές!... - τον διακόφτει δειλά ο Ταρζάν.
  Δίχως να πει όχι ο Αράπης, σηκώνει το πιγούνι του και κοιτάζει κατάματα το βοηθό του :
  - ... Τα φέρνει η δουλειά !... Η δουλειά μας είναι τέτοια που... Όλα γίνουνται...
  Και του δίνει ακόμη μια φορά να καταλάβει τον επαγγελματικά κίνδυνο, το επαγγελματικά δυστύχημα. Του μιλάει απαράλλαχτα όπως μιλάει στον ψυχογιό του, ένας λεφτουργός, δείχνοντάς του τα επικίνδυνα μέρη της σκαλωσιάς, τονίζοντας τις συνέπειες που θα μπορούσε να ’χει ένα στραβοπάτημα. Έτσι θα μίλαγε ένας μεταλλωρύχος στο βοηθό του, λέγοντάς του για τα επικίνδυνα αέρια που μπορεί να παρουσιαστούν από στιγμή σε στιγμή, ανατινάζοντας στον αέρα το έργο μαζί με τον εργάτη.
  - Το λοιπόν, αδελφούλη Ταρζάν: λέγαμε δηλαδής πως αν γείρω στο κρεβάτι ή... αν πέσω φυλακή...
  - Χτύπα ξύλο, αδελφέ μου...
  - Σκασμός !... Κι αυτά τα λέει η Μακαρόνα... Που λες... πέφτω φυλακή. Ε ! Τι διάβολο;... Κάποιον πρέπει ν’ αφήσω στο πόδι μου... Τι μαγκιόρο θα με πει ο κόσμος α δεν αφήσω κι εγώ ένα άλλο μάστορη στο πόδι μου, ε;
  Μπορεί να ήτανε ακόμη νέος ο Ταρζάν. Μπορεί να μην είχε ακόμη μπει τέλεια στο νόημα της δουλειάς. Ίσως να ’παιρνε τα πράματα απ’ την επιπόλαια όψη τους και δεν προσπαθούσε να πάει στο βάθος. Ακόμη και την ενεργητικότητα που χρειάζεται σ’ ένα τόσο τραχύ επάγγελμα, το δίχως άλλο να μην την είχε αποχτήσει. Στην αρχή θαρρούσε τάχατες πως μια τέτοια δουλειά ήτανε τεμπελοδουλειά και τίποτ’ άλλο. Έτσι θαρρούσε, όσο δεν είχε δει ακόμη τα ζόρια. Ωστόσο αναγνώριζε τη δύναμη και την πείρα στο πρόσωπο του Αράπη. Αναγνώριζε- τον ανώτερο του, το δάσκαλο, τον αρχηγό. Γι’ αυτό και με συναίσθημα βαθιάς εκτίμησης του λέει τώρα :
   - Μη φοβάσ’, αδελφούλη... Μη φοβάσαι, κι εδώ είμ’ ... εγώ !
   Ο Αράπης περιορίζεται στο να κουνήσει το κεφάλι με τη συνηθισμένη του δυσπιστία.
   - Εσύ;... Εσύ, μωρέ Ταρζάνη;...
   Και χαμογελάει αλλιώτικα. Σα να λέει μέσα του: « Μου ταίριαζε καλύτερος βοηθός εμένανε !... »
   Ξανασιμώνει τώρα στο κρεβάτι. Πιάνει και κουνεί το χωματένιο τσουκάλι. Το δαχτυλίδι έχει λιώσει. Κοιτάει άλλη μια φορά την καρφίτσα : το σταυρό, την καρδιά, την άγκυρα!
   - ...Πίστις, ελπίς και έλεος...
   - Το είδα σαν ήμουνα πιτσιρίκος. Το ’παιζε τότες στα νιάτα της η Ροζαλία...
   - Τι πράμα;
- Για το πίστις-ελπίς, δε λες;
   - Δεν πρόκειται!...
   Και ρίχνει την καρφίτσα στο τσουκάλι. Κοιτάζει με τις ώρες το στραφτερό ξανθό υγρό, και σα να μιλάει μόνος του:
   - Παλιά τέχνη όλ’ αυτά... Και φασαρίες! Τώρα τα λιώνουνε λέει με διάργυρο, κι ύστερα τα χωρίζουνε : απ’  τη μια το διάργυρο κι απ’ την άλλη το μάλαμα... Τα χωρίζουνε με γιατρικά...
   Δυο βαθιές ρυτίδες χαρακώνουν τώρα το φαρδύ του μέτωπο. Τα κουρασμένα του μάτια σα να τα περέχυσε στενάχωρη θλίψη: η θλίψη του παλιού τεχνίτη, ας πούμε, μπρος στην πρόοδο των τεχνικών ορών που σπρώχνει το βιοτεχνικό επάγγελμα προς τη βιομηχανοποίηση.
   - Μέσα σε δυο ποτήρια του νερού, λέει!... Κάνεις όμορφα όμορφα τη δουλειά σου, λέει!...
   Κι αχ!
   Δεν είναι η πρώτη φορά που τ’ ανήσυχο μυαλό του αντικρίζει την τεράστια πρόοδο. Αυτά τα τελευταία χρόνια, τα τεχνικά μέσα του κλάδου του μπήκανε σε καινούργιους δρόμους. Οι πραχτικές εφαρμογές της επιστήμης, η ανάπτυξη της βιομηχανίας, το μεγάλο εμπόριο, ο μεγάλος πόλεμος, όλ’ αυτά άνοιξαν νέους, φαρδιούς, απέραντους ορίζοντες στην τέχνη του εγκλήματος. Το 'βλεπε, το ’νιωθε, το καταλάβαινε.
   ... Μήτε λοστοί πια μήτε σκαρπέλα μήτε καμινέτα...
Ένα είδος αέρα σε μια σωλήνα, λέει, κι η φλόγα, μια λαμπερή φλόγα σαν ήλιος, σκίζει ήσυχα ήσυχα την πλάκα του τάφου, σα να ήταν αυτή από χασέ... σα να ήτανε χαλβάς... Μ’ ένα μπουκαλάκι γιατρικό, που τ’ αλείφεις όμορφα όμορφα πάνω στο τζάμι... και το τζάμι κόβεται σα φρέσκο βούτυρο, σ’ ό,τι σκέδιο θέλεις. Λες στο κορόιδο - μέσα σ’ ένα τρένο ας πούμε : «Μυρίστε περικαλώ αυτό το γαρούφαλο !...» Και το κορόιδο μυρίζει το γαρούφαλο. Σε δυο λεπτά μέσα τόνε παίρνει ύπνος... Και κάνεις ήσυχα ήσυχα, νοικοκυρεμένα, τη δουλίτσα σου.
Μήτε μαχαίρια πια μήτε κούφια μήτε τίποτα... Ένα μπουκαλάκι έχεις στην τσέπη του γιλέκου σου. Το βγάζεις, πιτσιλάς έναν κόμπο στο χέρι τ’ αλλουνού, κι αυτός τα κακαρώνει... Παίρνεις μια καρφίτσα, τη βουτάς σ’ ένα κάποιο γιατρικό κι έπειτα την μπήγεις ολόρθη σε μια καρέκλα. Πάει, κάθεται ο άλλος, τσιμπιέται, χοροπηδά. Μήτε αίματα μήτε φασαρίες. Ξεχνάει κιόλας την τσιμπιά. Κι έπειτα με τις μέρες σαπίζει ολόκληρος... Σιγά σιγά μα σίγουρα. Έρχεται γιατρός, σκαλίζει, ψάχνει, χαλάει το μυαλό του... Τρέχα γύρευε...
  Ε !... Αυτό θα πει πρόοδο !...
  Τα είχε ακουστά αυτά και τότες, εδώ και καμιά εικοσαριά χρόνια. Τότες που ήταν ακόμη παλικάρι... παιδί πράμα. Τ’ άκουε κι ύστερα... στην Αλεξάντρα, στο Μπρίντιζι, στη Μαρσίλια. Τ’ άκουε και δεν τα πίστευε. Τ’ αναγελούσε.
  - Πφφ!... Κολοκυθάκια με τη ρίγανη!...
  Μα έλα τώρα που βγήκαν αλήθεια !... Έλα που βγήκανε καινούργιοι μαγκιόροι, τετραπέρατοι και διαβασμένοι!... Πιάνεις, λέει, μια γυναίκα. Την κοιτάς στα μάτια, τη μαγνητίζεις. Κι αυτή... την παίρνει ο ύπνος. Κοιμάται και... κουβεντιάζει κιόλας. Μυστήρια πράματα !... Της λες : « Ό,τι σου λέω θα κάνεις !... Τ’ ακούς ; » Κι αυτή κοιμισμένη λέει: « Πολύ καλά !... Ό,τι προστάζεις το κάνω ». Της λες ακόμη : « Κακομοίρα !... Δε θα βγάλεις τσιμουδιά !... Δε θα πεις τσικ, σε κανένανε. Θα πας εδώ, θα πας εκεί, θα κάνεις τούτο... κείνο... Θα πιάσεις αγαπητικό τον Τάδε, θα τον καταφέρεις, θα τον μπλέξεις. Κι άμα τον πας στο κρεβάτι και γδυθείτε, καταλαβαίνεις ε;... Εκεί στις γλύκες απάνου... καταλαβαίνεις... τάχατες από... κατάλαβες;... Του ζουπάς το καρύδι και μετράς ήσυχα ήσυχα ίσαμε τα εκατόν εξήντα... εβδομήντα. .. Άμα πας στα εβδομηνταπέντε, τον παρατάς όμορφα και φεύγεις. Μπήκες; Κι αν τύχει και σε πιάσουν ύστερα, και σε βαρέλι με καρφιά να σε βάλουνε, και στο πηγάδι του Αλήπασα με τα τσεγκέλια να σε ρίξουνε, μακάρι και με λιωμένο σίδερο να σε λούσουνε τσίτσιδη...
Εσύ !... Τουμπεκί και μην ανθί!... Ξηγιέμαι;...» Ε να λοιπόν !... Τέτοιες λεβεντιές, τέτοια ωραία δουλειά γίνεται σήμερα !... Τέτοια πρόοδο ! Κι αυτός ένας Αράπης με τ’ όνομα, να κάθεται λέει να πολεμάει ακόμη, με χωματένια τσουκάλια, με λοστούς, και μ’ αντικλείδια !...
   - Αχ !... βρε οικουμένη! Πέντε-δέκα κολλυβογράμματα ακόμη... Πέντε-δέκα κολυβογράμματα, να μπορώ να διαβάσω, να καταλάβω, να δώ τι λένε τέλος πάντων τα μεγάλα βιβλία !... Αχ ! Και θα σου ’δειχνα, εγώ βρε οικουμένη !...
   Θανατερή, φαρμακωμένη θλίψη τού σφίγγει πάλι την καρδιά. Αναμετράει άλλη μια φορά την άβυσσο που χωρίζει τις δυο εποχές, τότες και τώρα. Κι είναι όλο φούρκα και θυμό !... Όλο φούρκα. Με ποιον τα ’χει; Κι ο ίδιος δεν ξέρει. Και μισεί... Μισεί γερά, άσπονδα...
που είχαν μέσα τους οι παλιοί... Αυτοί τη σήμερον ημέρα κοιτάζουνε μονάχα το κέρδος... Το πώς θα βγει πιότερο κέρδος... Αδιάφορο αν θα βγει όμορφη δουλειά, που να τη βλέπεις και να χαίρεται η ψυχή σου... Αδιάφορο, αν τελειώσεις σα μηχανή, δίχως τις λαχτάρες της επιτυχίας, δίχως τις ανατριχίλες του κινδύνου, δίχως λεβεντιά, δίχως να χαροπαλεύεις στήθος με στήθος... Τίποτα ! Αυτοί οι σημερνοί... δε θα τους κατέβει ποτέ να δουλέψουνε πότε πότε, να! έτσι για γούστο, για ν’ απολάψουνε την ομορφιά της δουλειάς... όπως ο καλός βιολιτζής, που παίζει καμιά φορά για τον εαυτό του... Μα κι όταν παίζει και για να πλερωθεί, πάλι βάζει στο τραγούδι του το μεράκι της αγάπης για την τέχνη... Σήμερα υπάρχουν μηχανές που είναι ορχήστρα αλάκερη. Τις κουρντίζεις και παίζουνε. Το είδε κι αυτό στην Αλεξάντρα. Παίζουνε δίχως ψυχή. Μα παίζουνε αλάθευτα. Έτσι κι αυτοί οι σημερνοί δε βάζουν την ψυχή τους αλάκερη μέσα στο Έργο τους. Όλο το μάτι τους στο κέρδος, στον παρά...
   ... Και σκοτίζει το μυαλό του Αράπη όλο εκείνο το φαρμακωμένο μίσος του βιοτέχνη που ψωμοζεί όταν του σκονίζει το δρόμο του και του πνίγει τα πλεμόνια κόβοντάς του την ανάσα τ’ αυτοκίνητο του μεγάλου εργοστασιάρχη που περνάει δίπλα του.
   Για μια στιγμή μια παρήγορη σκέψη χύνει και πάλι σιγά σιγά λίγο φως στα σκοτεινά του φρύδια.
   - ... Δε βαριέσαι!... Όσο κι αν πεις... Άλλο  του χεριού η δουλειά, η παστρική, η περιποιημένη, κι άλλο της μηχανής...
   Πάντα της μηχανής η δουλειά έχει τα κουσούρια της.
Πού εκείνα τα κομψοτεχνήματα που φτιάνανε σιγά σιγά, με τα χρόνια, οι παλιοί μαστόροι σ’ οποιοδήποτε κλάδο !... Πού εκείνα τ’ αριστουργήματα που είχανε μέσα στο φτιάξιμό τους την υπομονή και τη μαστοριά και την πίστη του τεχνίτη... Πού κλείνανε μέσα τους ολόκληρη την ψυχή του δουλευτή !... Η μερακλίδικια δουλειά! Οι λεβεντιές!... Τότες που δένανε τους σκύλους με τα λουκάνικα... Να!... Σαν πώς δεν τα βλέπει κανείς σήμερα τα τζοβαερικά, τα έπιπλα, τις ζουγραφιές που φτιάχνουν οι μηχανές; Είναι δουλειά αυτή; Σαν πώς, δεν βλέπει κανείς τα παπούτσια, τα ρούχα, τα τσιγάρα, το ψωμί της μηχανής;...
  Ωστόσο... κακά τα ψέματα !...
  Και τα πηχτά του φρύδια πάλι σκοτεινιάζουν. Γιατί... όσο κι αν συγκρίνει τα κοσμήματα, και τα παπούτσια και το ψωμί της μηχανής, μ’ εκείνα που δουλεύονται με το χέρι!.. . Κακά τα ψέματα ! Το κέρδος, το μεγάλο κέρδος, είναι πάντα κέρδος. Αδυσώπητη, σκληρή και ωμή, η πραγματικότητα είναι ατράνταχτη... χειροπιαστή... Τι τ’ όφελος, το μίσος του ψιλικατζή που χαροπαλεύει; Όντας... Να τόνε !... Περνάει δίπλα ο μεγάλος επιχειρηματίας... Το μεγάλο ψάρι που θα φάει το μικρό... Τι τ ’ όφελος οι ψεύτικες παρηγοριές ;... Δε φτάνει να κλειστεί μέσα στο μαγαζάκι του, και να μη βλέπει ο βιοτέχνης, για να πάψει να υπάρχει το πελώριο, το γιγάντιο εργοστάσιο, που οι θεόρατες καμινάδες του φράζουν τον ορίζοντα, και που σήμερα-αύριο θα σαρώσει τη διπλανή παράγκα, όπως σάρωσε και τις άλλες... ν’ ανοίξει τόπο...
  Όλ’ αυτά τα περιφρόνησε, άλλη φορά, τα περιγέλασε, τα μίσησε, τα καταπολέμησε. Κι ωστόσο έρχουνται σήμερα ζωντανά, ορμητικά, βαρβάτα, και τον αποσπρώχνουνε και τον εκτοπίζουνε. « Σήκω συ να κάτσω ’γω !... Φεύγα συ να ρθώ εγώ...» - ... γιατί πάντα το μεγάλο ψάρι θα φάει το μικρό... Θες δε θες, αυτό είναι... Έτσι είναι...
   Προχτές ακόμη τα κουβεντιάζανε στην ταβέρνα του Μιστόκλη. Και το κατάλαβε. Και πικράθηκε. Και δεν πήγε στην καρδιά του το γκιουβέτσι που τους είχε βάλει ο Ανδρόνικος μεζέ. Τι πολεμάει τώρα να γελαστεί με τα μπαλώματα; Τι τ’ όφελος; Το σωστό, το φρόνιμο, ένα είναι: να δεις κατάματα την πραγματικότητα. Να υποταχθείς σ’ αυτήνα για να μπορέσεις να την υποτάξεις.
   - Αυτό είναι: δυο και δυο κάνουν τέσσερα - σ’ αρέσει δε σ’ αρέσει!... Έτσι κι έτσι είσαι σκλάβος της Ανάγκης. Γνώρισέ τη για να τη σκλαβώσεις. Κι άκου πρώτ’ απ’ όλα την τραχιά φωνή της: « Ή θα παλέψεις ή θα πεθάνεις !... Ή νίκη ή ο χαμός !...»
   Τρίτσα-κάτσα δεν έχει. Εδώ δεν χωρούν μπαλώματα. ..
   - Να ! Είπανε κι αυτό προχτές στον « Αργαλίδα».
   Υπάρχει λέει ένα στενάχωρο - το βάζεις στο μεσιανό σου δάχτυλο και γένεσαι άφαντος... Περπατάς στο δρόμο, μπαίνεις-βγαίνεις όπου θέλεις, και κανείς δε σε βλέπει. Το περιγέλασε κι αυτό προχτές. Ας το ’λεγε και κάποιο βιβλίο. Άπιστος Θωμάς - το περιγέλασε. Ωστόσο. .. Ποιος ξέρει! Ε ;... Ποιος ξέρει αν είναι κι αυτό αλήθεια ;... Αν δε γίνει κι αυτό μια μέρα ; Γιατί όχι;... Μια κι έχουν γίνει τόσα και τόσα ;...
  ... Και με το νου του φόρεσε το μαγικό δαχτυλίδι ο Αράπης. Έγινε για μια στιγμήν άφαντος. Μπήκε μέσα σε τράπεζες, άδειασε χρηματοκιβώτια, ξεγύμνωσε σαράφικα. Δίχως μαχαίρια και πιστόλια, δίχως αίματα και φασαρίες, έπνιξε πέντε-δέκα εχθρούς του και δυο δωδεκάδες αστυνομικούς. Κανείς δεν τον υποψιάστηκε. Κανείς δεν πήγε να του πει τίποτα. Έκανε σωστή επιδρομή στα κοσμηματοπωλεία. Γέμισε τις τσέπες του... Πήρε. Και τι δεν πήρε... Μόνο όταν έγινε εκατομμυριούχος και δεν ήξερε πια τι να τα κάνει τα λεφτά, μόνο τότες ενδιαφέρθηκε η Αστυνομία. Τον κάλεσε για ανάκριση. Τον προφυλάκισε ώσπου να εξετάσει, να μάθει. Όμως  αυτός, δυο ώρες ύστερα, χάρη στο μαγικό δαχτυλίδι, ήταν πάλι έξω. Χαμογελούσε κιόλας, με το τι μούτρα θα ’κανε ο δεσμοφύλακας, σαν έψαχνε και δεν τον έβρισκε...
  Έτσι, το μυαλό του πλανήθηκε στους άγνωρους ορίζοντες της ουτοπίας. Κι είδε κόσμους με παραμυθένιες ομορφιές. Τα μάτια του βούρκωσαν κι ύστερα θάμπωσαν. Χτύπησαν τα μελίγγια του. Κι ένας κόμπος ανέβηκε πολλές φορές στο λαρύγγι του, ενώ ένα αλλιώτικο ρίγος ηλέχτριζε τη ραχοκοκαλιά του. Όχι πως ήτανε μυαλό επιπόλαιο και ονειροπόλο ένας τέτοιος μαγκιόρος. Όχι πως του είχε τύχει πολλές φορές στη ζωή του να μπερδέψει τ’ όνειρο με την πραγματικότητα. Όχι... Αυτό που παθαίνει τώρα είναι φυσικό να το πάθει. Άμαθος, αμόρφωτος, ύστερα από τόση απογοήτευση, είναι μοιραίο να συγχύζει εκείνο που είναι, μ’ εκείνο που... ίσως να μπορεί να γίνει....
  Αφού όλα γίνονται σ’ αυτόν τον κόσμο... Το λοιπόν:
όλα μπορεί να γίνουν ! Αυτό τουλάχιστο του έλεγε σήμερα η μακρόχρονη πείρα του. Τη ζωή την είχε κοιτάξει καλά - είν’ η αλήθεια. Μα την είχε κοιτάξει με δίχως εφόδια, μ’ ολωσδιόλου πρωτόγονα μέσα. Εκείνο που γενεές ολόκληρες, μέσα σ’ ολόκληρους αιώνες, είδανε και μελετήσανε κι ανακαλύψανε σιγά σιγά, μεταδίνοντάς το σαν κληρονομιά η μια στην άλλη, σαν πολύτιμη κατάχτηση, δεν ήτανε δυνατό να το βρει τώρα αυτός ολομόναχος. Ναι μεν η πείρα του είχε διδάξει πως το καθετί πρέπει να ’χει και την αιτία του. Αγνοώντας όμως την αιτία, προεξοφλούσε το αδύνατο του αποτελέσματος. Σήμερα, που έβλεπε χειροπιαστό το αποτέλεσμα, δεν μπορούσε βέβαια να τ’ αρνηθεί. Μήτε μπορούσε ν’ αρνηθεί την αιτία που το δημιούργησε και που ωστόσο εξακολουθούσε να του είναι άγνωστη. Αμόρφωτος, δεν ήταν δυνατό να ’χει ολόκληρη συναίσθηση της αμορφωσιάς του. Την άγνωστη αιτία, φυσικά, σήμερα την αποδίνει σε υπερφυσικές δυνάμεις. Και πελαγώνει τέλεια μη μπορώντας να νιώσει τη σταθερή σχέση που συνδένει αίτιο κι αιτιατό και που είναι ο φυσικός νόμος. Ίσαμ’ εκεί δεν ήτανε δυνατό να φτάσει το πρωτόγονο μυαλό του.
   Μυστήριο γι’ αυτόν η επιστήμη, αναγκαστικά του φαινότανε επιστήμη το κάθε μυστήριο :
   Κι έτσι χανόντανε στην ουτοπία... Αυτός ! Ένας Αράπης, που με γερή μόρφωση θα ήτανε σήμερα το θετικότερο μυαλό της πιάτσας και ο τρομερότερος εγκληματίας που θα είχε γνωρίσει η σημερνή Αθήνα.
   Τ’ είπες σπουδάζει, το μωρό;
 - Το μωρό;
- Ναι!... Τι τα μασάς ;
- Μα... σ’ το ’χω πει... Καν δικηγόρος θαρρώ, κάνε δάσκαλος...
   - Κι εσύ δεν εξέταξες;… Ε; ...
     -   Ποιος σου λέει πως μπορεί να σπουδάζει δάσκαλος ;
-  Να !... Ξέρω κι εγώ .. Με το νου μου το είπα...
-  Ε!... Άμε στο διάολο !... Στα τελευταία...
   Και φτύνει χάμω περιφρονητικά ο Αράπης.
   Καινούργια σχέδια λάμψανε τώρα στο μυαλό του.
     ... Ποιος ξέρει;... Αφού όλα μπορούν να γίνουν !...
   Αλήθεια!... Ποιος ξέρει;... Ίσως αυτό το μωρό... Αυτός ο Ηλίας !... Ίσως να ήτανε ο άνθρωπος που του χρειαιαζότανε: το φως που του ’λειπε σήμερα. Ίσως... Για τα μάτια του που τα κούρασαν άλλες εποχές... Ίσως αυτός ο αυριανός επιστήμονας να ήτανε τ’ απαραίτητα ματογυάλια, και μ’ αυτά θα κοίταζε σήμερα στους απέραντους ορίζοντες, που η σύγχρονη πρόοδο ανοίγει, το έγκλημα...
   Πάλι αναθάρρεψε, και σήκωσε ξανά το πιγούνι του :
     Ένας Αράπης !... Δε μαραζώνει. Δεν πεθαίνει εύκολα ένας Αράπης!... Τ’ ακούς, μωρέ Ταρζάν;... Τι δουλειά είπες κάνει το μωρό;... Δηλαδής τι σπουδάζει;
   Προεξοφλώντας την καινούργια νίκη, χαμογελάει.
     ... Φυσικά, άλλο να φοράς γυαλιά... κι άλλο να ’χεις ο ίδιος γερά μάτια... Το γυαλί... είναι πάντα ξένο μάτι...
   Σωστά όλ’ αυτά. Μα η ανάγκη δεν τα λογαριάζει. Η ανάγκη δε συμβιβάζεται με τίποτα: Ή θα δεις όπως όπως μέσα στη ζωή ή θα τσακίσεις τα μούτρα σου!... Ψέματα, μωρέ Αράπη;...
   Κι ωστόσο, ο άψεχτος αυτός παλιός τεχνίτης πονεί μέσα του. Πονεί κατάκαρδα. Θιγότανε ο αρχέγονος επαγγελματικός του εγωισμός. Η φλόγα του έρωτα για την τέχνη του, το ιερό εκείνο ρίγος του ξακουσμένου μάστορα, έπρεπε τώρα να σβήσει και να πνιγεί μες στο ψυχρό το κύμα του συμφέροντος, που όλο και κάθε μέρα σαρώνει τα παλιά επαγγελματικά ιδανικά. Υποφέρνει ο Αράπης, μόνο με τη σκέψη πως ένα μωρό, ένας αμούστακος το κάτω κάτω, θα ’πρεπε να τον μπάσει στον καινούργιο δρόμο... Αυτόν!... Έναν Αράπη με τ ’όνομα, που είδανε και είδανε τα μάτια του... Έναν Αράπη που φυγοδίκησε τρεις φορές στην Κωνσταντινούπολη, δυο φορές στην Αλεξάντρα... Αυτόν!... Που έκαμε στο Μπρίντιζι, στη Μαρσίλια, και πάτησε το πόδι του ακόμη και στην Τζιμπεράλτα... Γιατί αυτό που είναι άλλοι σήμερα ήταν ο ίδιος τότες στον καιρό του: ο προοδεμένος, ο συγχρονισμένος, ο επαναστάτης στον κλάδο του. Προοδευτικός τότες, συντηρητικός κι αντιδραστικός ακόμη, σήμερα. Κι ο καημός τον πνίγει. Αχ! Γιατί να μην είναι πάντα ο πρώτος!... Πάντα ο καλύτερος!... Γιατί να μη σταματούν τα πράματα εκεί που θέλουμε να σταματήσουν, όταν δεν αντέχουν πια τα κότσια μας, να είμαστε πάντα οι πρώτοι κι οι καλύτεροι;
  Ο καημός τον τσουρουφλίζει!
  Μες στον παλιό καθρέφτη της κονσόλας ξεπροβάλλουν τώρα καταποδιαστοί Εκείνοι: ο Ευρεπίδης, ο Αμερικάνος, ο Μέμος ο Σεβαχθαλασσινός, ο Κουρλοσπύρος, ο Σατράπης, ο Κεφαλονίτης κι ο Ξουρισμένος, ο Νίνος ο Ιταλός...
  Του κάκου τον είχε ποτίσει το αίμα του ο Σατράπης. Να... Μια μέρα, ύστερα από έναν καβγά... έναν καβγά του εξαιτίας ένα τίποτα... ένεκα το φιλότιμο, που μαχαιρωθήκανε οι δυο τους, με το Νώντα το Δεκανέα. Κι ύστερα μόλο που κι απ’ των δυονών τις πληγές έτρεχε ποτάμι το αίμα, αντρίκεια, τίμια, σμίξανε πάλι, για να χτυπήσουνε μαζί την αστυνομία που πήγε να βρει το φταίχτη...
Το λοιπόν... τότες... σαν τον πήρε ο Αράπης το Σατράπη σε μιαν υπόγεια ταβέρνα και τον ξάπλωσε σ’ ένα πάγκο πολεμώντας όπως όπως να του δέσει την πληγή, στάζοντας το δικό του πουκάμισο, ο Σατράπης απλώνει τότες το χέρι του και παίρνει ένα ποτήρι απ’ το τραπέζι. Το βάζει μπρος στην πληγή... Σωστό σιντριβάνι πιτσιλάει το αίμα, στο ποτήρι... τέσσερα-πέντε δάχτυλα.
- Τσίπουρο !... - φωνάζει ο Σατράπης του κάπηλα.
  Κι ο κάπηλας του πάει το τσίπουρο.
- Χύσ’ το μέσα!
- Πού είπες, Σατράπη;
- Στο ποτήρι το αίμα !... - προστάζει ο Σατράπης.
  Κι άμα ανακατεύτηκε καλά, αίμα και σπίρτο, έσφιξε πάλι ο Σατράπης το ποτήρι με το γερό του χέρι. Κι ύστερα;
   - Βρε συ Αράπη !... Αδερφέ μου !... Γιόκα μου !... Μακαντάση μου, Αράπη... Πιέ!... Πιέ το!...
   Ο Σατράπης... Πάει πια ο Σατράπης...
   Και πάλι ανασηκώθηκε, και πάλι γούρλωσε τα μάτια του:
   - ... Δε θα πεθάνει! Δεν μπορεί να πεθάνει ένας Σατράπης...
   Πιέ το !... Το αίμα του Σατράπη δε θα χαθεί... Και θα μ’ έχεις στις φλέβες σου, μωρέ Αράπη... Στο μυαλό σου, στην καρδιά σου μέσα, στα φυλλοκάρδια... Το αίμα του... του... Σσσ...
   Σήκωσε ο Αράπης το ποτήρι κι ήπιε. Ως τον πάτο. Κι ύστερα έκανε το σταυρό του... Κι έκλεισε τα μάτια του μεγάλου του δάσκαλου.
   - Θεός σχωρέσ...
   Έτσι ο Σατράπης δεν πέθανε. Ζει και βασιλεύει, μέσα στις φλέβες, μες στο μυαλό, μέσα στα φυλλοκάρδια του ψυχογιού του. Ζει και βασιλεύει. Γιατί το αίμα. .. Φωνάζει το αίμα ! Γιατί:
   - ... και μήτε γίνεται νερό το αίμα!...
   Πιο πριν, στην Κωνσταντινούπολη, είχε γνωριστεί με το Σεβαχθαλασσινό, το Μέμο. Μέμο τον είπανε και Μέμος ήτανε. Το λοιπόν ο Μέμος δούλευε στην πιάτσα της Πόλης. Έφερνε πράμα από πάνω, απ’ την Οντέσσα, απ’ την Κωστάντζα : Ρουμάνες, Ρούσσες, Ουγγαρέζες. Είχ’ έρθει καιρός που ο Θεός τα ’φερε δεξιά. Κι η δουλειά πήγαινε ρολόι. Τύχαινε μήνας που ερχότανε με τις βαποριές το πράμα. Κι έκανε μια χαρά ο Μέμος το κοσκίνισμα. Το σκάρτο το κρατούσε και το δούλευε στην πιάτσα του - στο Κεμέρ Αλτί. Ήταν απ’ τους πρώτους που είχε στερεώσει τη διατίμηση, μια διατίμηση που σιγά σιγά πήρε τ’ απάνου. Οι παχιές, οι γιομάτες, δέκα γρόσια τη φορά, κι απάνω... σε σιλτέ βαμβάκινο... Οι μεσόκοπες, οι έτσι κι έτσι, πέντε γρόσια τη φορά, κι απάνου σ’ αχυρόστρωμα. Ωστόσο χρησιμοποιούσε ακόμη και τα σκουπίδια. Ήτανε γριές, κουτσές, γκαβές, λιπανάβατες, κάτι πράματα που μήτε με γυναίκα μοιάζανε μήτε με διάολο - τέλος πάντων αβαριάτες. Βλέπεις, στα μεγάλα φορτώματα όλο και θα βγούνε τζούφιες. Τις δούλευε κι αυτές. Τίποτα υπόγεια, τίποτα τρώγλες, δυο στρίποδα, δυο-τρεις σανίδες, μήτε μαξιλάρι μήτε τίποτα. Σκάρωνε μια φορά το τσαρδί και βόλευε τα πράματα. Εκατό παράδες, εκατό... Φτήνια κι άγιος ο Θεός. Να πασκάσει κι η φτωχολογιά. Κι οπού τρέξει τρέξει. Χαμάληδες με πελώριες πλάτες, Τούρκοι στρατιώτες σωστά αγρίμια, που κατέβηκαν ποιος ξέρει από ποια βουνά, Κούρδοι, ατζέμηδες, Αραπάδες που πιο καλά να δεις το χάρο παρά να τους βλέπεις τσίτσιδους...
Το καλό πράμα το ξεχώριζε, το ’κανε τράνζιτο. Γραμμή στην Αλεξάντρα, στο Μπεϊρούτι. Ωστόσο και στο σύντομο αυτό χρονικό διάστημα που βαστούσε το τράνζιτο, ο Σεβαχθαλασσινος έβρισκε τρόπο και το ξάφριζε το πράμα του. Έπαιρνε με τρόπο τον αφρό, τον ανθό, το καϊμάκι. Όλο λίρα και κριμίτσα. Μέσα στο φόρτωμα λαχαίνανε και κορίτσια. Είχε το λοιπόν αυτός τους μπέηδες και τους πασάδες. Τούς πήγαινε τα κορίτσια. Κι άμα τα χαλνούσαν, τα ξανάπαιρνε. Πιο πρωτόγονες οι συνήθειες σ’ εκείνα τα μέρη, φυσικό ήτανε να εκδηλώνουνται πιο βάρβαρα τ’ άγρια ψυχόρμητα τ’ αρσενικού, του αφέντη, του κυρίαρχου. Και πλήρωναν οι μπέηδες όσα όσα το κάθε σφάξιμο. Μα δεν ήτανε μονάχα πασάδες και τέτοιοι. Ήτανε και χριστιανοί, τρανοί πραματευτάδες, πλούσιοι σαράφηδες, μεγάλα πρόσωπα στις Κοινότητες, στα Πατριαρχεία, τέλος πάντων πολύ καθωσπρέπει άνθρωποι, τσορμπατζήδες, κοτσαμπάσηδες, με τα ούλα τους, που είχανε τα μέσα για τέτοιου είδους λούσα.
   ... Και να πεις πως τάχατες, σφάζοντας έτσι ένα κορίτσι είναι παραπάνω... ξέρω ’γω, παραπάνω γλύκα; Να πεις πως πάει στην καρδιά σου η ευχαρίστηση;... Ποιος ξέρει!... Κάμποσο αίμα, ένας άνθρωπος που βογκάει από πόνο μες στα χέρια σου;... Να πεις τάχατες ;... Ωστόσο τ’ αρσενικό αγρίμι δίνει τη λίρα με τη χούφτα... τ’ αρσενικό αγρίμι σαν το ’χει να είναι αφέντης.
   Λέει κανείς καμιά φορά: Ίσως τ’ απάνθρωπο αυτό σφάξιμο να δίνει την εντύπωση στον κυρίαρχο πως δοκιμάζει έτσι τη δύναμή του, τον... αντρισμό του. Τάχα οι άγριοι δε δοκιμάζουν τ’ άρματά τους στις ζωντανές τις σάρκες των σκλάβων που πιάνουνε στον πόλεμο ; Πόλεμος εκεί, πόλεμος κι εδώ. Εκεί το βουνό, ο ανοιχτός ο κάμπος. Εδώ η πολιτεία. Κι αλίμονο στο σκλάβο που πέφτει ζωντανός στου τύραννου τα χέρια ! Αλίμονο στον νικημένο! Με το να είσαι γυναίκα, τι μ’ αυτό; Μια κι έχεις σάρκα, μια κι έχεις αίμα, μια κι είσαι σκλάβα... Σκλάβα που έμαθε στη σκλαβιά, σκλάβα που πιστεύει πως έτσι είναι γραμμένο κι όχι αλλιώς... Πλέρωνε το φόρο του αιμάτου στην εργαστρούλα της ηδονής ! Ίδρωνε δουλεύτρα μαύρη μες στον αγρό του Κεραμέα... Βόδι του δε νιώθει τη λαχτάρα να πετάξει το ζευγάρι από το σβέρκο, θέλει-δε θέλει, θα σκύψει κάτω απ’ το κεντρί!...
  Να μια αλήθεια που φαίνεται να την ήξερε πάρα πολύ καλά ο Σεβαχθαλασσινός. Έφερνε σφαχτά κι έκανε τράνζιτο. Δούλευε ο άνθρωπος.
Φταίω ’γω, γιατί έτσι γουστάρουνε αυτοί...
  Αυτοί; Ήταν οι παραλήδες.
  - Τι με μέλει εμένα...
  - Κακά τα ψέματα ! Τον έμελε κι αυτόν όταν κάποτες νοικοκυρεύτηκε και βάλθηκε να παντρευτεί. Το πρώτο που κοίταξε, μαζί με την προίκα, ήτανε κι αυτό. Μήτε ο πρώτος μήτε ο μόνος άντρας που δεν έχει καλύτερο θησαυροφυλάκιο της τιμής του απ’ τα γεννητικά όργανα της γυναίκας του. Αλήθεια !... Τόπος να κρύβει κανείς την τιμή του !... Κι όταν... τότες, τότες που σαν καλός νοικοκύρης έκαμε κι αυτός γάμους και χαρές, όταν τη δεύτερη μέρα ξημέρωσε κι είδε τα ματωμένα ασπρόρουχα της γυναίκας του... Αυτός, ένας σωματέμπορας, ένιωσε την περηφάνια που νιώθει κάθε νοικοκύρης, κάθε τίμιος άνθρωπος. Κι αχ ! πίκρες να μην έχει συγγενολόι, να μην έχει κουμπαρόγολα... να τα δείξει, να χαρεί η ψυχή του...
Τα βλέπεις, κουμπάρε Αράπη; Τα βλέπεις, ε;...
  Έτσι αποκαταστάθηκε ο Σεβαχθαλασσινός. Κι έχαιρε τιμή κι υπόληψη στην πιάτσα της Πόλης. Ήτανε απ’ τους πρώτους που είχε βαλθεί να βάλει σύστημα στο εμπόριο της σάρκας και του αιμάτου. Ίσαμε τότες, κουτσά-στραβά, η γυναίκα δούλευε μόνη της το κορμί της.
Είχε δουλειά, έτρωε. Δεν είχε, ψόφαγε της πείνας. Αυτός τις πήρε, τις συμμάζεψε, τις έφερνε από την άκρη του κόσμου... Ξόδεψε πρώτα για να βγάλει ύστερα. Και τι ήτανε, να πεις, στην αρχή. Ένας αβανταδόρος σκέτος. Αβανταδόρος στην Πόλη... Δουλειά του ποδαριού δηλαδή. Θέλει να ’χεις γερά πόδια, να τρέχεις, γερά μπράτσα, γερές γροθιές, να σφίγγεις την πέτρα να βγαίνει ζουμί. Έμποροι, τοκογλύφοι, βερεσετζήδες, τζογαδόροι, αποτελούσανε τότες την πελατεία του. Ο χρεοφελέτης σου δε σε πλέρωνε. Να τρέχεις στα δικαστήρια; Κουταμάρα. Τα έξοδα σου τρώγανε το καπιτάλι. Πήγαινες το λοιπόν κι έβρισκες τον αβανταδόρο.
   - Τόσα τα εκατό, αν μου πάρεις τα χρέη...
   Άμα έπαιρνε τη δουλειά απάνω του ο αβανταδόρος, τελείωνε. Τα χρωστούμενα ήτανε στο χέρι σου. Μπορούσε-δεν μπορούσε ο χρεοφελέτης.
   Αυτήν την τέχνη την είχε μάθει καλά τότες ο Αράπης απ’ το Σεβαχθαλασσινό. Ήτανε αρκτετά χειροδύναμος για να γένει ένας καλός αβανταδόρος. Μα εκείνο που έμαθε ακόμη καλύτερα ήτανε να παζαρεύει, να ψωνίζει και να πουλάει γυναίκες. Γιατί ο Σεβαχθαλασσινός τού στάθηκε σα δεύτερος πατέρας. Αυτός τον προστάτεψε και τον ανάστησε τότες που είχε φυγοδικήσει για πρώτη φορά. Τον βρήκε νέο κι έξυπνο, και τον έκανε άνθρωπο. Ξένος ανάμεσα σε ξένους ο Αράπης θα ψωμοζούσε. Θα σάπιζε ίσως σε καμιά τούρκικη φυλακή. Μα όταν κατά τύχη ανταμώσανε με το Μέμο, κατάλαβε αμέσως ένας τον άλλον τους. Με την πρώτη ο Αράπης ένιωσε το μάστορή του. Μονομιάς ο Μέμος κατάλαβε ότι βρήκε τον άνθρωπό του. Ο Σεβαχθαλασσινός τον βάφτισε και τον έβγαλε Αράπη. Του ’δωσε αυτό τ’ όνομα όπως του ’δωσε και την πείρα του, την τιμή και την υπόληψη στην πιάτσα.
  Αράπης λεγότανε τότες στην Πόλη ένας Αρμένης, ο Καραμπέτ με τ’ όνομα. Μάστορας κι αυτός απ’ τους μαστόρους, κι άντρας και παλικάρι. Αυτά πηγαίνανε όλα μαζί στην εποχή που δουλειά ήτανε του χεριού δουλειά, κι ήθελε δύναμη, κι ήθελε νεύρα, κι ήθελε κότσια - μα και καρδιά. Μάστορης δίχως να ’σαι παλικάρι, τότες, δε γινότανε. Ένας ήτανε ο Καραμπέτ ο Αράπης κι ένας ο Μέμος ο Σεβαχθαλασσινός. Τ’ αληθινό του τ’ όνομα ήτανε Διονύσης. Εκείνος το ’κανε Μέμο - ασικλίκι! Σεβαχθαλασσινό τον είπε ο κόσμος, γιατί είχε έρθει στην Πόλη από πολύ μακριά. Όπως ο Κουρλοσπύρος ύστερα, ήτανε κι αυτός απ’ την Κεφαλονιά που βγάζει τα παλικάρια. Οι καβγάδες του Σεβαχθαλασσινού μείνανε ιστορικοί στην Πόλη. Τα ’βαζε με τους πολιτσιάνους τους Τούρκους, τα ’βαζε με τους Χαρβάτηδες και με τους Iταλούς τους μακαρονάδες. Άμα έκανε καβγά ο Μέμος, κλείνανε τα μαγαζιά στο Γαλατά, απ’ το Κεμέρ Αλτί ίσαμε την Κρασόσκαλα κι ίσαμε το Μουμχανά. Τέτοιοι καβγάδες... Μονάχα ένας Καραμπέτ, ένας Αράπης, τού ’βγαινε μπροστά. Έτσι έπεσε η ζούλεια αναμεταξύ στους δυο μεγάλους. Ζούλεια άγρια κι έχθρητα που δεν τηνε χωράει ο νους. Σα να μην είχε στην Πόλη δουλειά να δουλέψουνε κι οι δυο τους. Σα να μην τους χωρούσε ο τόπος. Ο ένας να φάει τον άλλονε. Έκαν’ ένα σκοτωμό ο Μέμος, δύο ο Καραμπέτ... Τρεις ο Μέμος. Ποιος να φανεί καλύτερος μαχαιροβγάλτης ! Είχε καταντήσει να φοβάται ο κόσμος τον ίσκιο τους, και πιο πολύ απ’ όλους να τους φοβάται η αστυνομία. Μια μεγάλη κλεψιά ο Καραμπέτ, δυο ο Μέμος, τρεις ο Καραμπέτ. Πατούσε ο Μέμος ένα μαγαζί κατά το σούρουπο που ήταν ακόμη φως. Πατούσε άλλο μαγαζί ο Καραμπέτ πρωί πρωί, που πάει ο κόσμος στη δουλειά του. Για να φανεί ανώτερος. Πατούσανε κι οι δυο τους δυο μαγαζιά μέρα μεσημέρι. Ήρθε πια και δε σήκωνε νερό το πράμα. Έπρεπε τέλος πάντων ένας απ’ τους δυο να βασιλέψει στην πιάτσα.
   Κι έτσι, ένα βράδυ μπροστά σε κόσμο, στο καπηλειό της « Ηλικιωμένης », στον Καινούργιο Δρόμο, ο Μέμος ορκίστηκε στα κόκαλα της μάνας του.
   - Να μη με λένε Μέμο... Να φάω τα κόκαλα της μάνας μου... α δεν του φάω το μάτι... Α δεν του το φάω. Να, έτσι!...
   Πήρε μια βούκα ψωμί απ’ το πιατάκι του μεζέ, το φίλησε, έκανε το σταυρό του κρατώντας το στα τρία δάχτυλα και το ’φαε.
   Η παρέα ανατρίχιασε.
   - ...Να μη με λένε Μέμο !...
   Κι η αλήθεια δε θα μπορούσε πια να είναι Μέμος α δε κρατούσε έναν τέτοιον όρκο.
   Γυρνώντας τότες στο τσιράκι του :
   - Κι άμα του φάω το μάτι... τότες... θα γένεις εσύ ο Αράπης... Θα σε βγάλω Αράπη...
   Ήτανε η πιο μεγάλη τιμή που μπορούσε να κάνει στον ψυχογιό του. Γιατί μ’ όλο το φαρμακερό μίσος που μισούνε ο ένας τον άλλο τους, οι δυο μάστοροι ωστόσο εκτιμιόντανε αναμεταξύ τους. Μήτε του σύφερνε του ενός να υποβιβάσει την αξία του άλλου. Πρώτα πρώτα, δεν ήτανε εύκολο αυτό. Μα κι ύστερα τι αξία θα είχε η νίκη του νικητή, αν κι ο νικημένος δεν ήτανε άντρας;
   - ... Και θα σε βγάλω εσένα Αράπη. Γιατί είμαι θετικός πως θα το τιμήσεις τέτοιο όνομα…
Τον ψυχογιό του βέβαια δεν τον ζούλευε όσο μεγάλος κι αν γινότανε. Μια φορά, πραγματικά μεγάλος δεν ήτανε δυνατό να γίνει ό ψυχογιός, αν δεν ήτανε υπό στο μάστορή του, οσο ζούσε αυτός. Ο άντρας ο σωστός, το παλικάρι, φαίνεται απ’ το σέβας κι απ’ την εχτίμηση που έχει σ’ εκείνον πού τον ανάστησε. 
Έτσι μια φορά είχε εξασφαλισμένη ο Μέμος την προτεραιότητα. Κι έπειτα όσο πιο άξιος θα ’βγαινε ο παραγιός, τόσο πιο πολύ καμάρι θα το είχε αυτός. Μάστορας που δεν αφήνει δεύτερο στο πόδι του, δεν είναι μάστορας : τέλειωσε.
   Από στόμα σε στόμα, τα καθέκαστα πήγανε στου Καραμπέτ τ’ αυτιά. Την ίδια νύχτα πάει και βρίσκει το Μέμο.
   - ... Με ήθελες ;
   - Όχι τώρα ! Όχι εδώ στα σκοτεινά.
   - Όπως σου γουστάρει, Μέμο !...
   Το λοιπόν μια Κυριακή απόγεμα, που ήτανε γεμάτο το καπηλειό του Αντρίκου πίσω απ’ την εκκλησιά της Καφατιανής, κι ήτανε μέσα κι ο Καραμπέτ με την παρέα του, μπαίνει ο Μέμος με τον ψυχογιό του. Ίσια στον πάγκο.
   - Δυο πιοτά!
   Κι άλλα δυο... Κι άλλα δυο... Ήρθε κι η λατέρνα. Έσπασε ένα-δυο ποτήρια ο Μέμος και... βραχνά, στριγκά:
Αν είσαι κουτσαβάκι 
Πού είν’ η καμίτσα σου;
Το κόκκινο ζωνάρι
Κι η παντουφλίτσα σου;...
   Μιλιά ο Καραμπέτ. Θανατερή χλομάδα στα μούτρα του κόσμου.
   Κ ι ο Μέμος :
... Το βλέπεις το κοντόξυλο που έχω στο τεζάχι;...
   Ο Καραμπέτ, τον αδιάφορο.
   Τότες βγάζει ο Μέμος την κάμα και τηνε μπήγει στον πάγκο. Ήρθε βλέπεις το χτένι στον κόμπο. Το πράμα δε σήκωνε πια νερό. Ο Μέμος πρόσβελνε έτσι όλους τους πελάτες. Ή έπρεπε να δεχτούν την προσβολή και να σηκωθούν να φύγουνε ή... έπρεπε να γίνει Σφαχτηρία εκεί μέσα.
   Σηκώνεται ο Αράπης:
   - Δε χρειάζουνται τόσα καμώματα, βρε Μέμο !...
   Και πρόσταξε να βγούνε όλοι... μα όλοι.
   - Σωστά !... - λέει ο Μέμος στον ψυχογιό του. Φεύγα !...
   Περάσανε πέντε λεπτά ; Περάσανε δέκα ; Ποιος ξέρει.
   Μήτε βουή ακούσαν οι απ’ έξω μήτε τίποτα.
   Κι η ψυχή του φουκαρά του κάπηλα είχε πάει στην Κούλουρη. Αγιοκέρι η όψη του.
   Μονάχα όταν μισανοίξανε την πόρτα να δούνε τι τρέχει, μονάχα τότες είδανε τον Καραμπέτ φαρδύ-πλατύ χάμω. Κι ο Μέμος γονατιστός στο στήθος του. Με την κάμα στο χέρι του ’βγαζε ένα μάτι. Ποτάμι το αίμα απ’ τις μαχαιριές.
   Ενώ έξω οι σφυριξιές σηκώσανε τον κόσμο, και τρέχανε οι πολιτσιάνοι οι Τούρκοι απ’ όλες τις μεριές, ήσυχα ήσυχα ο Μέμος δάγκωσε το μάτι του Αράπη.
   - Τού το ’φαγα... Τίμιος άντρας, βάσταξα τον όρκο μου...
   Σώπασε λίγο. Κι έπειτα :
   - Έλα δώ εσύ !... λέει του ψυχογιού του.
Δάγκα κι εσύ !...
   Και μ’ επίγνωση της τρομερής στιγμής, με ένα είδος κατάνυξη, σα να ’τανε τίποτα δεσπότης και χειροτονούσε παπά, σα να ’τανε ιππότης και χειροτονούσε άλλον ιππότη, ο Μέμος:
   - Αράπη!... Τώρα είσ’ εσύ Αράπης!...
   Τέτοιοι, κι όχι αλλιώτικοι ήταν Εκείνοι.
   Μα τώρα... τι τ’ όφελος ! Όλο αυτό το... δοξασμένο και το τιμημένο παρελθόν... Μπα ! Τι τ’ όφελος !... Τι κι αν είναι άφταστος όταν δουλεύει τη λίμα, το σκαρπέλο, το πριονάκι;... Σήμερα πια αυτά είναι ανίκανα επιθετικά όπλα, γιατί τα κάστρα του πλούτου τα χρηματοκιβώτια - αλλάξανε όψη τα κάστρα... Άλλαξε όψη ο πόλεμος. Έτσι άλλαξαν και τα όπλα. Η στρατηγική της επιδρομής, της κατάχτησης, δεν είναι πια η ίδια. Τι κι αν δεν του παράβγαινε κανείς στ’ αντικλείδια ; Σήμερα οι κλειδωνιές μήτε ανοίγουνε μήτε κλείνουνε με κλειδιά... Νούμερα. .. γράμματα... ένα κάποιο μυστικό που το ταιριάζεις... Να οι σημερινές οι κλειδωνιές. Εξάλλου, τι φυλάει πια σήμερα μέσα στα χρηματοκιβώτιά του ; Λιγοστά πράματα και για λιγοστόν καιρό. Κι έπειτα, χρεόγραφα, ομολογίες, τίτλοι ονομαστικοί... χαρτιά άχρηστα, ανώφελα για όποιον δεν είναι νοικοκύρης τους, κι επικίνδυνα. Κι αν έμαθε με μια μπηχτή, να βρίσκει με το πρώτο τον κόμπο της ζωής, εδώ πίσω στο σβέρκο... Κι αν ήξερε με μια πεταχτή να βρίσκει... τακ !... τη φλέβα, εδώ κάτω απ’ το πιγούνι... Κι όταν με μια στριφτή, ανοίγει πληγές γαρούφαλα που σκιάζεσαι να τις βλέπεις. .. Μπα !... Δε βαριέσαι!... Ανώφελα !... Αστεία όλα αυτά. Αλίμονό σου, αν κάθεσαι και πολεμάς με τα τέτοια, όταν σήμερα βρίσκεσαι στην ανάγκη να ξεκαθαρίσεις και τρεις μαζί, και πάντα που λέει ο λόγος... στη δουλειά απάνω... άψε-σβήσε... Κι όχι πια αίματα... Όχι σημάδια, όχι βουή, όχι δαχτυλικά αποτυπώματα... Δες και το αίμα του Σατράπη -που Θεός σχωρέσ’ τονε- λες κι έχει ανέβει όλο στο κεφάλι του... Και τα μελίγγια τ’ Αράπη, χτυπούν... χτυπούν... Έτσι όπως βουίζανε τότες, στις κακές τις μέρες, τα κλειδιά του δεσμοφύλακα μες στο μυαλό του... Το μυαλό του;... Ποιο μυαλό πια ;... Να ! Ένα τίποτα, « σήμερον ημέρα... » ένα τόσο δα!... ένα βολαράκι... ένα στραγάλι, ένα... ένα μπιζελάκι!... που κουδουνίζει, κουδουνίζει μες στ’ αδειανό του το καύκαλο, σα να ήτανε τίποτα... τίποτα τενεκεδένιο το κεφάλι του... Τίποτα άδειο κουτί της κονσέρβας,  στου σκουπιδά το κάρο, το... άδειο του το καύκαλο, το... κεφάλι ενός Αράπη... που λέει ο λόγος...
   Ωστόσο :
   - Αυτό είναι το στιφάτο ! Θέλεις ρίξ’ το, θέλεις...
   Η επίγνωση της αδυναμίας του τον έσπρωξε στην ανάγκη του συμβιβασμού - να σμίξει με το παλιόπαιδο.
   Ήξερε πολύ καλά πως συμβιβασμός θα πει ζημιά.
   Ωστόσο!...
   Και ξύπνησε μέσα του άγριο και θεριεμένο το ψυχόρμητο του εκμεταλλευτή της ξένης δουλειάς. Άνθρωπος που δεν αιστάνθηκε ιερή και απαραβίαστη παρά μονάχα τη δική του ιδιοχτησία, δεν ήτανε τώρα δυνατό να σκεφτεί διαφορετικά για την ιδιοχτησία ενός άλλου βέβαια - που ήταν η δύναμη της δουλειάς του νέου του συνεργάτη. Μήπως πολύ πριν δεν εκμεταλλεύτηκε την ταράφα του, τις γυναίκες του, τους ανθρώπους του;... Όμοια κι απαράλλαχτα θα εκμεταλλευτεί και τώρα τη δουλειά του νεαρού επιστήμονα. Ας άνοιγε το λοιπόν τα μάτια του να βγάλει όσο μπορεί πιο πολύ κέρδος. Γιατί... εργοστασιάρχες καν και καν, που δε σκαμπάζουνε γρυ από επιστήμη... παίρνουνε, μισθώνουνε τον επιστήμονα και...
   - ... πώς θα τόνε φέρουμε βόλτα!... Αυτό να δούμε τώρα. Μια και μπήκα στο χορό :
   - Θα χορέψουμε δυο τσαμπάξηδες σ’ ένα σκοινί. Άιντε να δούμε !...
   Τι ανάγκη; Άμα μας τα ξαναπεί καλά τα κατατόπια... Τι ανάγκη να το ’χουμε μέσα στα σκέλια μας το μωρό ; λέει ο Ταρζάν.
   Σ’ άλλη περίπτωση θα το παραδεχόταν ο Αράπης. Η παρουσία του νεαρού φοιτητή ήταν ολωσδιόλου περιττή. Μα τώρα, ήθελε να τον γνωρίσει τον νέο κι από κοντά. Να δει τέλος πάντων σε τι θα μπορούσε να του χρησιμεύσει στο μέλλον...
   - ... Με τις εψιλογιώτες και με τα Χριστούγεννα που τους μαθαίνουν εκεί χάμω...
   Δίχως να καταδεχτεί καλά καλά να εξηγήσει στον Ταρζάν πόσο η επιστημονική μόρφωση είναι σήμερα απαραίτητη στο έγκλημα, ο Αράπης αποφασίζει τελεσίδικα :
- Να ρθει!... Μ’ ενάμισι μερδικό παραπάνω...
 -Τι;...
   Τινάχτηκε ολόκληρος ο Ταρζάν.
   - Ενάμισι είπες παραπάνω;...
   Μα ο Αράπης δεν συνήθιζε ποτές να δικαιολογεί τις αποφάσεις του.
   - Αυτό που λέω !...
   Κι ήρθε η κουβέντα στα μερδικά:
   - Έξι όλα κι όλα !... Ενάμισι κι ενάμισι, ο Ταρζάν και το μωρό...
   Σύμφωνα με την αντίληψη της πιάτσας, ο Αράπης ήτανε... δίκαιος άνθρωπος : ένας τίμιος, ένας ηθικός.
   Την επαγγελματική του ηθική, που δίχως αυτήν δεν μπορούσε να υπάρξει πίστη αναμεταξύ τους, ο Αράπης τηνε διαφέντευε άξια και παινεμένα. Ένα λόγο είχε - όχι δεύτερο. Κι η δικαιοσύνη του, δικαιοσύνη...
   Αυτή του η μεγάλη αρετή του ’δινε ένα γόητρο στην πιάτσα, όμοιο κι απαράλλαχτο με το γόητρο που έχουνε άλλου είδους δίκαιοι, άλλου είδους τίμιοι άνθρωποι σ’ άλλα κοινωνικά στρώματα.
   Συνάδελφοί του, που θέλανε τάχα μου να κάνουνε τους Ευρωπιάνους, πλήρωναν τα παιδιά της ταράφας με το μεροκάματο. Ο Αράπης, δεμένος ακόμη με την παλιά παράδοση, προτιμούσε τα μερδικά: τέσσερα κι ένα, αν δούλευε μονάχα μ’ ένα βοηθό. Τέσσερα εκείνος, κι ένα ο βοηθός. Έδινε βέβαια και κατιτίς για τα τσιγάρα των παιδιών που δεν παίρνανε μέρος στην επιχείρηση - άλλο αυτό. Όταν  όμως η δουλειά σήκωνε νερό, κι είχε προετοιμασίες, και πήγαινε με τις μέρες, τότες ο Αράπης που πονούσε τα παιδιά της ταράφας- έκανε τη μεγάλη χειρονομία : τρία και τρία, τρία μερδικά ελόγου του, και τρία όλοι οι άλλοι. Ο κόσμος είχε να λέει για τον ανοιχτοχέρη τον Αράπη...
   Τρία και τρία !... Σπάνιο πράμα !...
   Ακόμη, τα τρία μερδικά της ταράφας τα ξανάφκιανε ακέραιο αριθμό. Τα χώριζε σε κλάσματα, σε κλασματάκια και σε δεκαδικούς - πάντα με τα δάχτυλα, με προσθαφαιρέσεις... Άψε-σβήσε. Και μοίραζε στον καθένα ανάλογα με την αξία του, με τον κίνδυνο που διάτρεχε, ανάλογα με τη συμβολή του στη δουλειά:
    ... Κατά τα έργατά σου, αλληλούια !... Το λέει και ο Ευαγγέλιο. Γιατί... όλα τα δάχτυλα... Είναι ίσια όλα τα δάχτυλα ; Ε ; Ίσια κι όμοια ;...
   Το λοιπόν...
   Έτσι, κανείς δεν είχε να δευτερώσει ποτές λόγο στο μοίρασμα του Αράπη. Πάντα, απ’ όλα αυτά τα κλασματάκια και τους δεκαδικούς, πάντα κάτι περίσσευε που έτσι όπως ερχόντανε τα πράματα, δεν ήτανε τάχατες δυνατό να μοιραστεί κι αυτό. Ή ένας θα το ’παιρνε ή...
   - ... στης μαμάς της Παρθενόπης την κουμπάρα... φωνάζανε εκείνοι που δεν είχαν ελπίδα να το πάρουνε.
   Φυσικά, ο επίδοξος δικαιούχος, θέλοντας και μη, το ’κανε χαλάλι.
   Ξέχωρα έβγαινε και το μερδικό του σπιτιού. Σωστό μερδικό. Σα να είχε πάρει μέρος και το σπίτι στην επιχείρηση.
   - ... Για το γούρι του σπιτιού !... Για το καλό... Να τα φέρνει πάντα ο Θεός δεξιά...
   Έτσι το «σπίτι» έπαιρνε μια παράξενη οντότητα. Δεν ήτανε ο Αράπης, δεν ήτανε η Παρθενόπη... Όχι. Ήτανε το « σπίτι ». Όπως για ένα μπακάλη, για ένα χασάπη είναι το «μαγαζί». Έβγαινε το ιδιαίτερο μερίδιο γι’ αυτό, όπως κοβότανε ιδιαίτερο κομμάτι πίτα τ’ Αϊβασιλιού για το σπίτι...
   Έτσι έλεγε συχνά η Παρθενόπη στις γυναίκες. Κι ο Αράπης στην ταράφα:
   - Εμένανε, για τον εαυτό μου... στα παλιά μου τα παπούτσια, το κάτω κάτω. Μα μη μου λες ότι για το σπίτι...
   Κι άλλη φορά:
   - Αν πρόκειται να δώσουμε και το αίμα μας για το σπίτι...
   - Θα το δώσουμε !... επιβεβαίωνε η ταράφα.
Ή:
   ... Μην το κάνεις για μένα, εμένα μη με λογαριάζεις μα... για το χατίρι του σπιτιού...
   Έξαλλου, όταν η μοιρασιά γινότανε απευθείας σε είδος κι όχι σε χρήμα, τότες πάλι ο Αράπης ξαναγόραζε το πράμα απ’ τα παιδιά. Βέβαια, ο ίδιος όριζε την τιμή, μια και ήξερε πιο καλά απ’ τον καθένα πόσο πάει τ’ αμερικάνικο μάλαμα, πόσο το φράγκικο και πόσο το διαμάντι.
   Λέει ο Ταρζάν:
     Α δεν ερχότανε δηλαδής το μωρό, θα πάρω δυο εγώ;...
   Δυο στα έξι; Ε ;
     Όχι να μην πάρεις τρία!... Σιγά!...
   Φοβισμένα, μετρημένα, ο Ταρζάν τολμά να παρατηρήσει ότι... τέλος πάντων:
     ... Το σωστό! Το δίκαιο, μωρέ Αράπη!
     Εσύ μωρέ θα μου μιλήσεις εμένανε για το σωστό;... Για το δίκαιο;...
   ... Τέλος πάντων, δεν του επέτρεπε και το φιλότιμο του Ταρζάν να πάρει ίσα κι όμοια μ’ έναν πρωτάρη.
     Εξαιτίας που το λες κι εσύ, αδελφούλη. Είναι ίσα κι όμοια όλα τα δάχτυλα;... Ε;
 Μπρος στο ακαταμάχητο αυτό επιχείρημα ο Αράπης, παρά τη συνήθειά του, αλλάζει γνώμη :
     Τότες... δυόμισι εσύ!...
     Δυόμισι στα εννιά!... συμπληρώνει ο αρχηγός.
     Α ! Στα εννιά, είπες ;
     Και δυο του μωρού ;
     Πάλι στα εννιά;
  - Αμ όχι!... Στα τρία ;...
  Μάταια προσπαθεί ο Ταρζάν να βρει, αν του ήτανε συμφερότερος ο πρώτος λογαριασμός ή ο δεύτερος. Διαισθανότανε μόνο πως έτσι ή αλλιώς ο Αράπης δε θα βγήκε ζημιωμένος απ’ τη νέα κατανομή. Καταλάβαινε κιόλας πως ένα τρίτο μοίρασμα μπορούσε να είναι ακόμη πιο επιζήμιο. Μη μπορώντας να κάνει αλλιώς :
  - Αφού το θέλεις, αδελφούλη !... Ας είναι κι έτσι...
  - Όχι ας είναι κι έτσι!... Έτσι είναι... το σωστό...
  Για το «σπίτι » δεν έγινε ακόμη λόγος, μα ξέρει πολύ καλά ο Ταρζάν πως το σωστό είναι, άμα τελειώσει η δουλειά, μονάχα τους τα παιδιά να προτείνουνε το μερδικό του σπιτιού.
  Έτσι σώπασε· παραδέχτηκε. Μπορούσε να κάνει κι αλλιώς ;... Πάει κι αυτό !
  - Το λοιπόν; - ανακεφαλαιώνει μιαν τελευταία φορά ο Αράπης, μπας και λησμόνησε καμιά λεπτομέρεια.
  - Το λοιπόν!... - επαναλαμβάνει κι ο Ταρζάν συγκεντρώνοντας όλη την προσοχή του.
  - Έχουμε και λέμε, Ταρζάν... Πλατέα, απ’ το καλό το χέρι ανεβαίνοντας, τρίτη πόρτα μετά...
  - ... μετά το μανάβικο.
  - Εφτά, οχτώ βήματα η είσοδο... Ε! Δυο σκάλες δεξιά, απ’ το ζερβί...
  - Μπράβο !... Ξύλινες - συμπληρώνει ο Ταρζάν. Σοβαρή λεπτομέρεια αυτή. Γιατί στην ξύλινη σκάλα πατάς προς τα μέσα του σκαλιού, για να μην τρίζουνε τα σκαλοπάτια. Ωστόσο να μην πάει το πόδι πολύ μέσα, γιατί μπορεί να χτυπήσει κι η μύτη στο σανίδι τ’ ολόρθο που είναι στο βάθος. Άμα είναι μαρμαρένια η σκάλα, πάτα όσο μπορείς έξω έξω στο σκαλί - φτάνει να γέρνεις προς τα μπρος... Και πατητά, όχι συρτά, αν τύχει και δεν είσαι με τις κάλτσες.
  - Το λοιπόν δυο σκάλες... Η πρώτη εννιά σκαλιά, σταματάς, τρία μέτρια βήματα, ύστερα η άλλη σκάλα... αριστερά τα κάγκελα...
  - ... δώδεκα σκαλιά !... συμπληρώνει πάλι ο Ταρζάν.
  - Ουρανοξύστης δηλαδή!...
   - Εξαιτίας που το διπλανό... Καταλαβαίνεις... πιάνει να πούμε το πρώτο πάτωμα - εξηγεί, περιττή εξήγηση, ο Ταρζάν.
  - Ανεβήκαμε ! Ένα στρογγυλό γυαλένιο πόμολο στο σκαλοκέφαλο. Απ’ το δεξί το χέρι ο διάδρομος. Όχι η πρώτη πόρτα, όχι η δεύτερη, η τρίτη... Έτσι, Ταρζάν;
  - Έτσι!
  Ανάμεσα στην πρώτη και δεύτερη, κατάντικρά τους, αριστερά, η πόρτα της κουζίνας, η σκάλα της υπηρεσίας που πάει στη σοφίτα.
  Έτσι, Ταρζάν;
  - Έτσι!
  Μπήκαμε στην κρεβατοκάμαρη...
  - Ε... Φτάνει... Εκεί θ’ ανάψουμε.
  Ο Αράπης σηκώθηκε. Πάει σε μια απ’ τις δυο πολυθρόνες που είναι στημένες αντικριστά. Τραβάει κάτω απ’ το κάθισμα ένα είδος συρτάρι, γεμάτο διάφορα εργαλεία : της τέχνης τους.
  - Το στριφτό!... - λέει. Και βγάζει ένα καινούργιο κλειδί απ’ το συρτάρι. Ήτανε τ’ αντικλείδι.
  Ψάχνει προσεχτικά τα εργαλεία και πότε πότε παίρνει κανένα απ’ ανάμεσά τους.
  Έβγαλε μια φωνή:
  - Παρθενόπη!...
  Κι ώσπου να κλείσει το συρτάρι, το πόμολο της πόρτας έπαιξε.
  - Έμπα ! Έμπα !
  Η πόρτα μισανοίγει τόσο όσο για να χωρέσει μια ψηλή γεματούτσικη γυναίκα, καλοσυγυρισμένη. Βαμμένα μάτια και παχιά κόκκινα απ’ το καρμίνι χείλη. Η ίδια κι απαράλλαχτη με τη μεγάλη τετράγωνη φωτογραφία που καμαρώνει πίσω απ’ το διπλό κρεβάτι, δίπλα σε μιαν άλλη παρόμοια - η φωτογραφία του Αράπη.
  Όμορφη γυναίκα. Αυτές που λέει ο κόσμος όμορφες.
  - Παρθενόπη!... Το λοστό!... Πού τον έχεις το λοστό ;...
  Υποταχτικά, βιαστικά, τόσο βιαστικά που λες και τα λόγια σκοντάφτουνε στο στόμα της, η Παρθενόπη είπε πού είχε το λοστό. Κι ενώ ο Αράπης μήτε γυρίζει να τη  δει, εκείνη προσεχτικά παρακολουθεί κάθε του κίνηση.
  - Τόνε θέλεις τώρα το λοστό; - λίγο φοβισμένα και πολύ τρυφερά.
  - Όχι, αύριο βράδυ - αδιάφορα ο Αράπης· και προστάζει : - Φεύγα!
  Η πόρτα ξανάνοιξε, ξανάκλεισε, κι η Παρθενόπη χάθηκε.
  - Το λοστό; ρωτάει μ’ απορία ο Ταρζάν. - Αφού έχουμε το στριφτό ;...
  Με ύφος όλο συγκατάβαση, ο Αράπης καταδέχεται να δώσει, εξηγήσεις : Αδιάφορο το κλειδί! Θ’ ανοίξουνε μ’ αυτό. Θα μπούνε· θα δουλέψουνε. Μετά, φεύγοντας, θα ξανακλειδώσουνε. Θα μείνει ο Ταρζάν πίσω και με το λοστό θα διαρρήξει, τάχατες, την οξώπορτα. Θα την παρατήσει έτσι.
  Όλο και πιο ξαφνισμένος, ο Ταρζάν γουρλώνει τα μάτια του και δεν τολμά να ρωτήσει: γιατί τέλος πάντων όλη αυτή η φασαρία; Πάλι μόνος του ο Αράπης εξήγησε το σχέδιό του. Απλό, συνηθισμένο στρατήγημα για να παραπλανέσει την Αστυνομία.
  - ... Καταλαβαίνεις το λοιπόν;... Μήτε τρίχα υποψία να ’χουνε για το μωρό...
  Και του εξηγάει ακόμη : Αν τα βρούνε όλα στη θέση τους και νοικοκυρεμένα, το δίχως άλλο θα υποψιαστούνε την υπηρέτρια. Πιάνοντας την γκόμενα δε θα δυσκολευτούνε να βρούνε τον ομορφονιό.
  - ... Καταλαβαίνεις το λοιπόν;
  - Βέβαια ! - βιάστηκε να πει ο Ταρζάν, και για να δείξει πως μπήκε πέρα ως πέρα στη σκέψη του Αράπη, λέει χαμογελώντας :
  - Γιατί να καεί το μαύρο ;...
Ακόμη μια φορά νευριάζεται ο Αράπης. Ακόμη μια φορά η περιφρόνηση χαράκωσε τις άκρες στα χείλη του :
  - Δεν πρόκειται, μωρέ Ταρζάν!...
  Μα τούτη τη φορά δεν καταδέχτηκε να του ξηγήσει: « Πρόκειται για το τομάρι μας ».
Ο Ταρζάν, που κατάλαβε, θέλει πάλι να δικαιολογηθεί με το συνηθισμένο του τον τρόπο : Το μωρό δεν τους ήξερε καλά καλά. Κι αν πιανόντανε δε θα είχε να ξεράσει τίποτα.
   - Τι λέτε καλέ;... - σαρκαστικά ο Αράπης.
   Αν πιάναν το μωρό, σίγουρα θα τους πιάνανε. Γιατί, τόσοι νοματαίοι τον είδαν τον Ταρζάν στο καφενείο σαν κουβέντιαζε μ’ αυτόν τον Ηλία. Κι άμα τα ξερνούσε αυτός ή ο Ηλίας, οι τσίλιες δε θα είχανε παρά να ρωτήσουνε τον μπουφετζή ή τα γκαρσόνια ποιος ήτανε ένας ... « τέτοιος, τέτοιος !...»
   Άμα μαθαίνανε τον Ταρζάν θα πήγαινε ο νους τους και στον Αράπη.
   - Είναι καλό να μην πιάσουν την άκρη της ραφής... Τη βρήκανε μια; Πάει!... Τράβα κορδόνι...
   - Ας είναι κι έτσι... - μαζεμένος ο Ταρζάν.
   Κι ο Αράπης ξερά, τραχιά :
   - Όχι ας είναι κι έτσι!... Έτσι είναι!...
   Ύστερα μερικές συμπληρωματικές οδηγίες για τον τόπο που θα σμίγανε.
   - Το λοιπόν αύριο, στις δυο μετά τα μεσάνυχτα!. ..
   - Εντάξει!...
   Πήρε τα εργαλεία που του ξεχώρισε ο Αράπης και τα ’χωσε δεξιά κι αριστερά στις τσέπες του. Ρωτάει ξανά:
   - Αίματα ; Λες να ’χουμε τίποτα αίματα ;
   - Γιατί να χουμε αίματα; - ο Αράπης ήρεμα. Ωστόσο, εμείς πρέπει να ’μαστ’ εντάξει...
   - Σωστά !... - επιδοκίμασε ο Ταρζάν και πρόσθεσε :
   - Πανιά... να μου δώσεις πανιά...
   - Ζήτα της Παρθενόπης !...
   Ο Ταρζάν προχωρεί προς την πόρτα, να γυρέψει τα πανιά. Κι ο Αράπης τόνε σταματά μ’ ένα απότομο : - Όχι τώρα, ύστερα !... Έχουμε να δούμε κι άλλες δουλειές τώρα.
- Παρθενόπη!...
   Πάλε ο Αράπης. Κι άμα ξεπρόβαλ’ αυτή:
   - Τη γυάλα !... Και νερό !...
   Η Παρθενόπη βγήκε κι έκλεισε την πόρτα, ενώ εκείνος πλησιάζει στο κρεβάτι. Η « Πίστις, Ελπίς και Έλεος» είχε λιώσει κι αυτή. Τώρα πια καμιά αστυνομία, καμιά ανάκριση, δε θα μπορούσε να τηνε ξεχωρίσει μέσα στο στραφτερό εκείνο υγρό, που το καμαρώνει ο Αράπης και λάμπουνε τα μάτια του.
   - Το λοιπόν, Ταρζάν!...
   - Το λοιπόν;
   - Έχουμε και λέμε... Τη δουλειά του Ηλεχτρικού...
   Σιγανά και ήρεμα κουβεντιάσανε πάνω σ’ αυτό. Το νοίκι είχε τελειώσει απ’ τα προχτές. Ποιο νοίκι; Να ! Ο Αράπης νοίκιαζε τον ηλεχτρικό σιδερόδρομο απ’ τα κατώτερα όργανα της Αστυνομίας. Πλέρωνε να πούμε ένα τόσο τη βδομάδα. Κι απ’ την τάδε ώρα ίσαμε την τάδε ώρα -αναλόγως η συμφωνία κι αναλόγως η πλερωμή- είχε το δικαίωμα να δουλέψει ανενόχλητα στο σιδερόδρομο η ταράφα του - τέσσερις νοματαίοι. Κι όχι μονάχα είχε το ελεύθερο, αλλά δε φοβότανε και το συναγωνισμό. Γιατί μόλις ξεμυτίζανε τίποτ’ άλλοι πορτοφολάδες, τα παιδιά της Καταδίωξης τους τσιμπούσανε στο πι και φι.
   Άλλες φορές νοίκιαζε το τραμ του Φαλήρου, κι άλλοτες καμιάν άλλη γραμμή. Τώρα τελευταία ήρθε σε συμφωνία με τον Απόστολο της Ευλαμπίας, που νοίκιαζε κι αυτός τον Ηλεχτρικό κι είχε σειρά μιαν ώρα πριν. Τ’ Απόστολου η ταράφα δούλευε έξι μ’ εφτά. Τού Αράπη απ’ τις εφτά και τέταρτο ως τις οχτώ και είκοσι - οι καλύτερες ώρες. Κι έμπαινε τώρα το ζήτημα και για τους δυο: Αντίς να δουλεύει ολόκληρη η ταράφα του καθεμιανού μιαν ώρα, δε θα ’τανε συμφερότερο να δουλεύουνε μισοί του μιανού και μισοί του άλλου και τις δυο ώρες; Ε;
   - Κι ύστερα μοιρασιά, βέβαια; ρωτάει ο Ταρζάν.
   - Όχι μοιρασιά... Όχι μοιρασιά... Ό,τι βγάλουν του καθεμιανού οι άνθρωποι.
   Ο Αποστολής δεν είχε καλό όνομα στην πιάτσα. Κανείς ακόμα δεν απόδειξε τίποτα. Μόνο που έλεγ’ ο κόσμος. Ίσως να ήτανε και λαδιές. Μια φορά, η... τιμή του, η επαγγελματική του τιμή είχε κλονιστεί. Κι αυτό έφτανε.
   - Όχι μοιρασιές μ’ άνθρωπο που δεν έχει παστρικό το κούτελο !... Τελείωσε !	
   Η Παρθενόπη, που έχει μπει στο αναμεταξύ, σηκώνει με τα δυο της χέρια μια μεγάλη κίτρινη γυάλα γεμάτη νερό.
   - Είναι κρύο;
   - Κρύο! - λέει η Παρθενόπη.
   - Καλά !... Άσ’ το στο τραπέζι και φεύγα.
   Η Παρθενόπη πήρε να φύγει κι ο Ταρζάν τηνε σταματά.
   - Κυρά Παρθενόπη, μας χρειάζονται πανιά!...
   - Ύστερ’ αυτές οι δουλειές - έκοψε τραχιά ο Αράπης κι έπειτα γυρνώντας προς τον Ταρζάν : - Το λοιπόν, πάει κι αυτό.
   - Εντάξει;	
   - Και παρατάξει!...
   Ο Αράπης σηκώθηκε, πήγε προς το κρεβάτι, κι έσβησε τη μηχανή. Έγινε μια ξαφνική ήσυχία.
   - Βουή που σου κάν’ η άτιμη !... μονολογεί ο Αράπης, και θυμάται πάλι το διάργυρο. Παίρνει το χωματένιο τσουκάλι στα χέρια του. Και πήε προς το τραπέζι.
   - Έχουμ’ άλλο τίποτα, Ταρζάν;
   - Έχουμε ακόμα να κουβεντιάσουμε για το κόλπο που σου είπα.
   - Στην οδός Λυκούργου ;
   - Ναι!
   - Να μένει!...
   Επειδή ο Ταρζάν γουρλώνει τα μάτια του μ’ απορία, ο Αράπης ακουμπώντας το τσουκάλι στο τραπέζι:
   - Πέρασα ’γω, κοίταξα... Δεν μπορεί να γίνει τίποτα.
   Η απόφασ’ είναι τελεσίδικη.
   - Άλλο τίποτα, Ταρζάν;
   - Τίποτα !...
   - Πάει καλά... Φτάνει για σήμερα... - αποφάσισε πάλι ο Αράπης, και ρίχνει ακόμη μια ματιά στο τσουκάλι, που τ’ άφησ’ επίτηδες να κρυώσει λίγο. Πέρασε το χέρι του πάνω απ’ το φαρδύ του μέτωπο, σαν άνθρωπος κουρασμένος που θέλει να διώξει κάθε σκέψη.
   Σφυρίζει κάποιο σκοπό και πάει και ξαπλώνεται σε μιαν πολυθρόνα. Έβγαλε το πακέτο τον καπνό.
   - Στρίψε Ταρζάν!... λέει, πιο πολύ σαν προσταγή παρά σαν προσφορά.
   - Στρίψε συ!... - από σεβασμό ο Ταρζάν.
Σηκώθηκε απ’ την πολυθρόνα με μια ξαφνική ευθυμία.
   Κι ενώ απ’ τη χαραμάδα της πόρτας τρίζει σα φαγωμένη λίμα πάνω σε παλιό σιδερικό, μια βραχνή φωνή:
- ... ενθυμήσου σκληρά, την ωραία βραδιά...
   Ο Αράπης πάει πάλι και παίρνει το τσουκάλι στα χέρια του. Τραβάει την μπουκάλα και στάζει μέσα έναν κόμπο λιωμένο χρυσάφι.
   Ακούστηκ’ ένα απότομο: τσσ!... κι ύστερ’ ένα ντινν... Ένα ξανθό, στραφτερό βολαράκι, σα χάπι, έχει κυλήσει στον πάτο της γυάλας.
- Η σελήνη λαμπρά...
   Κι ένα άλλο τσσσ !... Κι ένα άλλο ντιννν!... Κι άλλο... κι άλλο... Τα λαμπερά βολαράκια πηδούνε, μικρά, μικρούτσικα αστράκια αμέτρητα. Σε λίγο και οι δυο κρότοι γένουνται πιο μακρόσυρτοι και σμίγουν ένας με τον άλλο τους.
- Τώρα παίζεις γελάς και τους όρκους ξεχνάς...
   ... Ένα χρυσό, γυαλιστερό, στενόμακρο φιδάκι, που σπαρταρά το κορμί του στον αέρα και στο νερό, κοκαλιάζει ξαφνικά και σωριάζεται στης μπουκάλας τον πάτο. Η λάμψη του μαγνητίζει το μάτι του Αράπη.
   - Αδελφούλη Αράπη!...
   -Τι;...
   - Ξέρεις;...
   - Λέγε!...
   - ... Ένεκα περί που βγαίνει σήμερ’-αύριο ο Νώντας απ’ την τούφα.

   - Ε!... και;
   - Περί τη Λέλα το ζήτημα, δηλαδής...
   - Τι πάει να πει...
   - Δηλαδής... θα θέλει να μας την πάρει τη Λέλα !...
   - Αν του βαστάει... ας κοπιάσει!...
   Το είχε πει αυτό ο Αράπης με βραχνή φωνή.
   Ύστερα, για να είν’ εντάξει πάντα με την επαγγελματική του συνείδηση, παλιού σωματέμπορα, και για να είν’ εντάξει με την άγρια νομοθεσία της πιάτσας, ο μαγκιόρος, καταδέχτηκε να δώσει μερικές εξηγήσεις :
   - Είναι μια φορά αδελφή σου η Λέλα, ή δεν είναι;... Ε;
   Πριν ακόμα δώσει απάντηση ο Ταρζάν, ο Αράπης συμπέρανε!
   - Το λοιπόν !... Δικαίωμά σου να την έχεις και να τη δουλεύεις. Εσύ είσαι μια φορά εντάξει. Όσο για μένα, εγώ είμαι εντάξει και παρατάξει! Εγώ την πήρα και την έφερα να δουλέψει εδώ; Στο σπίτι μας; Όχι βέβαια. Δικαίωμα δικό σου να την πας όπου θέλεις. Την έφερες εδώ. Την πήρα. Ορίστε ; Γιατί δηλαδής να τρώει μια ξένη το ψωμί μου και να μην το τρώει η αδελφή σου; Ε ;...
- Καλά αυτό!... -αντιμίλησε ο Ταρζάν- αλλά!...
- Τί αλλά ;...
- Αλλά... την έχει με στεφάνι ο Νώντας και φυσικά αυτός είν’ ο εφταξούσιος...
- Έτερον... εκάτερον! - βαριά ο Αράπης - Εμείς μια φορά είμαστ’ εντάξει...
Το βέβαιο είναι πώς μήτε ο ένας μήτε ο άλλος τους είν’ εντάξει σύμφωνα με τα έθιμα της πιάτσας.

  Όπως όλες τους γενικά οι κοινωνικές τους αντιλήψεις ήτανε προσαρμοσμένες στον τρόπο και στις συνθήκες της ζωής τους, έτσι και η αντίληψή τους για την οικογένεια εκδηλωνότανε με μια δικιά της ιδιαίτερη μορφή, ανάλογα με τους όρους που κάτω απ’ αυτούς έβγαζαν το ψωμί τους.
  Ωστόσο, το κοινωνικό περιθώριο όπου ζούσανε όλα αυτά τ’ αποβράσματα της «τίμιας » κοινωνίας, στη γενικότητά του δεν ήτανε παρά ένας αντικαθρεφτισμός, μια αντανάκλαση, με σταθερές αναλογίες, της κοινωνίας αυτής.
    Για τους ανθρώπους αυτούς της τελευταίας κοινωνικής υποστάθμης, απαράλλαχτα όπως και για κείνους που ζουν στα κοινωνικά ύψη της βιομηχανίας, του εμπορίου, της τράπεζας, το μυστήριο του γάμου δεν είχε το ιερό εκείνο ρίγος που έχει για το νοικοκύρη, το μικρομαγαζάτορα. Η συνείδηση της οικογένειας θα φαινότανε τέλεια νεκρωμένη μέσα τους, αν ώρες ώρες, στις συναλλαχτικές τους σχέσεις η όλη διατύπωση του γάμου δεν έπαιρνε τη μορφή απ’ ορισμένες διατάξεις του όλου κοινωνικού συμβολαίου. Γι’ αυτούς, όπως και για κείνους που στεκόντανε στην κορφή της κοινωνικής πυραμίδας, το στεφάνι, δίχως ν’ αντιπροσωπεύει τίποτα το υπερφυσικό, τους έδινε τη συγκεκριμένη έννοια της ιδιοχτησίας πάνω στη γυναίκα. Γυναίκα με στεφάνι δεν μπορούσε πια να είναι ιδιοχτησία του πατέρα ή του αδελφού, μια και την έπαιρνε πια ο άντρας, ο σύζυγος.
   - Φυσικά, ως αδελφός έχεις το δικαίωμα...
   - Ναι, άλλα... άπαξ ο Νώντας την ορίζει... το οποίον είναι και στεφάνι στη μέση...
   Το επιχείρημα απλούστευε ολωσδιόλου το ζήτημα της ιδιοχτησίας του κοριτσιού. Εξάλλου κι ο Ταρζάν, ως αδελφός και πρώην ιδιοχτήτης της Λέλας, κι ο Αράπης ως νοικοκύρης του χαμόσπιτου της Παρθενόπης, όπου δούλευε το κορίτσι, είχανε διπλό άδικο: « Άπαξ και ο άντρας της Λέλας είχε πέσει φυλακή ». Σ’ αυτό απάνου οι σχετικές διατάξεις του άγραφτου νόμου της πιάτσας αποφαίνουνται καθαρά και ξάστερα. Η ιδιοχτησία εκείνου που πέφτει φυλακή είναι κάτι το ιερό και το απαραβίαστο.  Έτσι αποφαίνεται ο άγραφτος νόμος, ο ηθικός νόμος της πιάτσας.
   - Αλλά...
   Βέβαια υπήρχαν και μερικά « αλλά » στη μέση. Μερικά «διατί; »
   - Αλλά... όταν εγώ ο Ταρζάν... είχα τις ατσιγαρίες και τις αψιλίες... ο Νώντας διατί να μη φανεί ως άνθρωπος στην κοινωνία;... Ορίστε;... Διατί όταν...
   Να! Πάνω σε μερικά τέτοια « αλλά » σε μερικά τέτοια « διατί » : ο Αράπης, νομοταγέστατος κατά τα άλλα στον περίεργο κώδικα της κοινωνίας τους, βάσιζε την υποστήριξη που έδινε στον Ταρζάν. Προσπαθούσε να συμβιβάσει το ατομικό του συμφέρο με τον κοινό νόμο, το νόμο που αν και κατά πολύ λιγότερο ελαστικός απ’ το νόμο της άλλης κοινωνίας, είχε ωστόσο τις ελαστικότητές του, όπως όλοι οι νόμοι σ’ όλες τις κοινωνίες, όταν στηρίζεται κανείς στον τύπο και στο γράμμα τους.


Ηίδια συζήτηση είχε γίνει εδώ και καιρό τώρα, όταν ο άντρας της Λέλας, ο Νώντας, είχε πέσει φυλακή. Μα τότες τα πράματα ήταν αλλιώς. Τότες οι δυο τους, Αράπης και Ταρζάν, ήτανε λίγο-πολύ μόνοι τους δικαστές, κατήγοροι, υπερασπιστές και ενεχόμενοι. Αυτοί οι ίδιοι ασκούσαν την ποινικήν αγωγή, οι ίδιοι δίκαζαν τον εαυτό τους.
Τώρα όμως η κατάσταση άλλαξε. Τώρα έβγαινε ε Νώντας και διεκδικούσε το δίκαιό του, το σωστό, το νόμιμο.
   Φυσικά, στο ύστερο, το όλο ζήτημα θα το έλυνε τελεσίδικα η δύναμη και η βία του πιο δυνατού- ο ακλόνητος αυτός Άρειος Πάγος σ’ όλες τις μέχρι σήμερα κοινωνίες.
   Ώσπου να φτάσουνε όμως ίσαμ’ εκεί τα πράματα, ο Νώντας, πρώτ’ απ’ όλα θα ’φερνε την υπόθεση μπρος στην Κοινή Γνώμη της πιάτσας, που η απόφασή της είχε να κάνει πολύ. Ο Αράπης είχ’ ένα όνομα, μιαν υπόληψη, είχε μια τιμή στην πιάτσα. Αυτά τ’ απόχτησε με τον καιρό, με θυσίες, με μόχθους και με κινδύνους. Δεν μπορούσε να τα χάσει, έτσι, μονομιάς, εξαιτίας μια λέξη, που λέει ο λόγος. Αράπης δίχως υπόληψη, Αράπης δίχως τιμή... δεν μπορούσε πια να σταθεί, όσο Αράπης κι αν ήτανε. Αλλιώς θενά ’πρεπε να σβήσει, να χαθεί απ’ τη μέση.
   - Ας είναι... ρε Ταρζάν... Δε θα μας τα φέρει καπάκι ένας Νώντας !... Κάν’ τη δουλειά σου εσύ... Εγώ εδώ είμαι...
   Κάτω από μια τέτοια προστασία, ο Ταρζάν μπορούσε να πλαγιάσει ήσυχος. Ωστόσο, το διαισθανότανε: Τα πράματα δε θα σταματούσαν ίσαμε δω. Ακόμη και να ήθελε ο Νώντας να τους παρατήσει το κορίτσι, ακόμα και να βαριότανε να το διεκδικήσει ή και να φοβότανε, πάλι δεν ήτανε ελεύθερος να πάει πάσο. Τον δεσμεύανε κι αυτόν οι κοινωνικές υποχρεώσεις της πιάτσας.
   Ένας άντρας που δεν είναι σε θέση να διεκδικήσει το δίκιο του;... το νόμιμο;... εκείνο που του πέφτει;... Μπορεί πια να είναι άντρας ;... Μπορεί πια να ’χει μουστάκι και υπόληψη;...
   Άντρας θα είναι αυτός; Ένας χαλβάς, και τίποτ’ άλλο !... Ένας καρπαζοεισπράχτορας !...
   Αλήθεια! Τα πράματα δεν ήτανε δυνατό να σταματούσαν ίσαμε δω. Θα ’μπλεχαν άσκημα. Κι ο Ταρζάν, που μόνο όταν τσακωνότανε μπρος σ’ άλλους, μόνο όταν ήταν υποχρεωμένος να κάνει τον παλικαρά αψηφούσε τον κίνδυνο, γιατί δεν μπορούσε να κάνει κι αλλιώς για να κρατήσει αλώβητη τη φήμη και την υπόληψη του νταή που είχε στην πιάτσα, στεναχωριότανε τώρα μ’ όλην αυτή τη φασαρία. Η συμμαχία του Αράπη με την ηθική και με την υλική βοήθεια που του ’φερνε, αυτό δεν μπορούσε παρά να τον ησυχάσει αρκετά. Το υπόλοιπο της ανησυχίας του προσπαθούσε να το πνίξει, προστρέχοντας εκεί που προστρέχουν κι οι άλλοι όταν βρίσκονται σε κίνδυνο... Έκανε το σταυρό του :
   - Ο Θεός να τα φέρει δεξιά!...
   Το είπε λίγο σαν χωρατό. Ένας νταής δεν κάνει καλήν εντύπωση όταν δείχνει πως φοβάται έστω και το Θεό. Φόρεσε την τραγιάσκα του στραβά, κοιτάχτηκε λίγο στον καθρέφτη της κονσόλας και με το τσιγάρο στο στόμα :
   - ... Το λοιπόν... Γεια χαρά !...
   - Στο καλό ! - είπε ξερά ξερά ο Αράπης, και βουτάει το χέρι του στη γυάλα, προσέχοντας κιόλας μη βραχεί το μανίκι του.
   Ο Ταρζάν άνοιξε και βγήκε.
   - Άιντε μωρέ τεμπέλες !... Άιντε και κοντεύει η ώρα... - ακούετ’ έξω η αγορίστικη φωνή της Παρθενόπης.
   Η Μακαρόνα η κικαρού όλο στα μεράκια της :
... Αν παρήλθον οι χρόνοι εκείνοι,
Των ερώτων μας, ω!... αγνώμων ψυχή...
   Σκουριασμένη, ραγισμένη, κλαψάρικια, η φωνή της γριάς ρουφιάνας έχει κάτι το θανατερά απελπισμένο.
   Και του δίνει στα νεύρα του Αράπη.
   - Κλείστε βρε σεις την πόρτα !...
Ολόρθος, μπρος στο κλειστό το παράθυρο, ζυγίζει ο Αράπης στη χούφτα του το λιωμένο μάλαμα. Πολεμάει να υπολογίσει πάνω-κάτω το βάρος του. Και τα μάτια του βγάζουνε σπίθες. Σαν να τον γητεύει η λάμψη που αναδίνει το στραφτερό το μέταλλο. Καρφώνει το μάτι του και δε λέει να τ’ αποτραβήξει. Το αντρίκειο χέρι του, το γερό, το σίγουρο του χέρι, που δεν παραστράτησε ποτέ, σα δούλευε το σκαρπέλο, το πριονάκι, το μαχαίρι ή το πιστόλι, τρέμει τώρ’ αδύνατο, παραλυμένο. Και στη βαθιά τη χούφτα μέσα αναδεύουνε τα θρύμματα, τα βολαράκια, το κουβαριασμένο φιδάκι.
   Λέει φωναχτά τη σκέψη του :
   - Αυτό !...
   Κοντοστάθηκε για να συμπληρώσει:
   - Αυτό !... Είν’ όλο !...
   Η φωνή του χτύπησε στ’ αυτιά του. Παραξενεύτηκε κι ο ίδιος με τη μεγάλη αλήθεια που πίστευε πως διατύπωνε μ’ αυτά τα τρία λόγια.
   Το πρωτόγονο μυαλό του έπαιρνε ως αρχικήν αιτία την απλή μορφή που είχε ένα αποτέλεσμα - πλάνη πιο συχωρετή σ’ έναν Αράπη παρά σε τόσους διαβασμένους που πέφτουνε σ’ αυτήν σα μύγες μες στην κούπα το γλυκό, το γλυκό της πνευματικής νωθρότητας. Κι ο επαγγελματίας του εγκλήματος, σα να βαστούσε κείνη την ώρα τ’ άχραντα μυστήρια, τα ιερά και τα όσια μιας κοινωνίας που ήτανε σάρκα από τη σάρκα της αυτός και κόκαλο απ’ τα κόκαλά της, εξακολουθούσε να κοιτάζει ευλαβικά και φοβισμένα το παντοδύναμο στοιχείο, που με τόσους κόπους, με τόσους κινδύνους, χάρη στην προκοπή του και στην καπατσοσύνη του, κατάφερε στα τελευταία να το υποτάξει μες στη χούφτα του - στην εξουσία του.
   Βαθιά, μέσ’ απ’ τα σωθικά του, άγρια και τρελή ξόρμησε η κραυγή της νίκης :
   - Τουμπεκί!...
   Μήτε ίχνος σκέψη για τα τόσα θύματα. Μήτε σκιά απ’ αυτό που λένε τύψη της συνείδησης μπορούσε να σφίξει την καρδιά του. Εντάξει με την επαγγελματική του συνείδηση -τη μόνη που γνώρισε-, με την επαγγελματική του ηθική, άκουε τον ψίθυρο π’ ανέβαινε απ’ τη χούφτα του, με την ίδια ηδονή, με την ίδια απόλαψη, που ο εργοστασιάρχης του γειτονικού εργοστασίου μπορεί ν’ άκουε κείνη την ώρα τη σφυρίχτρα που σφύριζε για να σκολάσουν οι μεροκαματιάρηδες. Σα για να δώσει στον εαυτό του να καταλάβει, γέλασ’ ένα στριγκό, σατανικό γέλιο. Κι απλώθηκε στο πρόσωπό του η χαρά του κερδισμένου επιχειρηματία. Άβουλα, αυτόματα τεντώθηκε το μπράτσο του σαν ξυλιασμένο :
   - Όλα γι’ αυτό!... Όλα μ’ αυτό!...
   Άνοιξ’ η πόρτα και ξαναμπήκε ο Ταρζάν με κάτι παλιά σκισμέν’ ασπρόρουχα στο χέρι. Ρωτάει:
   - Λες να φτάνουν αυτά, αν τύχει κι έχουμ’ αίματα ;...
   Με τεντωμένο ακόμα το μπράτσο ο Αράπης γυρνά, τον κοιτάζει στα μάτια. Κι εξηγάει στον κάλφα του έτσι όπως του είχανε εξηγήσει τότες Εκείνοι - ο Αμερικάνος, ο Σεβαχθαλασσινός, ο Κουρλοσπύρος, ο Σατράπης...
   ... Να ! Οι σιδερόδρομοι που πάνε κι έρχονται λαχανιασμένοι, τα καράβια που σκίζουνε αγριεμένες θάλασσες, οι αψηλές οι καμινάδες στις φάμπρικες που λερώνουνε τον ουρανό με την καπνιά τους, τα τραμ, τ’ αμάξια, ο τελέγραφος, ο κόσμος που πάει, ο κόσμος που έρχεται, το καθετί που κουνιέται, που παλεύει, που ζει... Να !... Όλα μ’ αυτό... Όλα γι’ αυτό!...
   - Τ’ ακούς, μωρέ Ταρζάν;
   Μ’ αυτό και γι’ αυτό πετσοκόβουνται και ξεκοιλιάζουνται στρατοί ολάκεροι, μ’ αυτό και γι’ αυτό μουγκρίζουν τα κανόνια και τραγουδάνε οι καμπάνες !... Μ’ αυτό και γι’ αυτό υπάρχουνε σκλάβοι κι αφέντες, τίμιοι κι άτιμοι, έξυπνοι και κουτοί...
   - Τ’ ακούς, μωρέ Ταρζάν; Γι’ αυτό... δουλεύουμε κι εμείς... Και μη φοβάσαι!... Κυρίεψέ το μια και μη σε νοιάζει!... Αυτό θα σου φέρει την τιμή τους και την υπόληψή τους]... Εμείς, βλέπεις, στα μάτια τους είμαστε άτιμοι... Κι αυτοί είναι οι τίμιοι... Και βγάζουνε καπελαδούρες ο ένας στον άλλο τους, και σφίγγουνε τα χέρια τους... Κι ένα σωρό Χριστούγεννα και τζιριτζάντζουλες... Ωστόσο, όλοι τους, όλοι αυτοί με τα μπακαλιαράκια, με τα τριζάτα τα πατούμενα, με τα ημίψηλα και με τ’ άσπρα τα χέρια, όλοι αυτοί οι μεγαλουσιάνοι κι οι τίμιες κυράδες τους, κι οι μεγαλοκοπέλες, κι οι παρθένες οι κόρες τους, κι οι αξεπαρθένευτες οι αδελφές τους που πάν’ και ξαναράβονται στους γιατρούς τους... όλοι τους ξέρουνε πως η τιμή τους...
   Απ’ τη βιάση του και στην ορμή του απάνου πήε να πνιγεί. Τον έπνιξε βήχας και γουρλώσανε τα μάτια του. Ξεροκατάπιε το σάλιο του, σταμάτησε λίγο, κι είπε το μεγάλο λόγο:
   - ... Η τιμή τους!... Ναι... Είναι ζήτημα τιμής, μωρέ Ταρζάν!

   Ο βοηθός του με τ’ ασπρόρουχα στο χέρι τόνε κοιτάζει σαστισμένος και δεν μπορεί να καταλάβει τι του ήρθε ξαφνικά. Τον ήξερε γνωστικό τον αφεντικό του, τον ήξερε σέρτικο και μυαλωμένο. Τι του κατέβηκε τώρα στ’ άξαφνα;
   Μα ο Αράπης ξακολουθούσε:
   - Το καθετί πουλιέται σήμερα, το καθετί αγοράζεται... Φτάνει να ζητιέται... Φτάνει να ’χει πέραση... Φτάνει να βρεθεί ο αγοραστής που θα τ’ αγοράσει παραπάνω απ’ ό,τι έχει κοστίσει...
   Κι έκλεισε το μπράτσο του μ’ ορμή:
   - Το είπα !... Θα το κάνω γιατί με λεν’ Αράπη εμένα... Αύριο-μεθαύριο θα με δεις κι εμένα σαν κι αυτούς -τίμιο- αναμεταξύ τους... Δηλαδής τίμιο σαν κι αυτούς... Γιατί και σήμερα είμαι τίμιος... πιο τίμιος από πολλούς τους... Τ’ ακούς, Ταρζάν;... Πρέπει να πάνε μπρος οι δουλειές !... Να βγάλουμε λεφτά, πολλά λεφτά και ν’ αγοράσουμε τιμή... Πολλή τιμή... Μια και... όλα είναι για πούλημα !... Φτάνει να βγαίνει κέρδος !...
   Εξαντλημένος, λαχανιασμένος, έπεσε στην πολυθρόνα. Με τα δάχτυλα του αριστερού του χεριού πασπάτευε ακόμη τα χρυσά βολαράκια στη χούφτα του.
   - Αν δεν ήτανε αυτό... Αν έλειπε αυτό...
   Κι ο Ταρζάν, που βρήκ’ αφορμή να πει το λόγο του, τον έκοψ’ απότομα:
   - Τι σκέση; Μπορεί να ήτανε κι αυτό - λέει και δείχνει το στρογγυλό κουτάκι που είχε μέσα τα πετράδια.
Ο Αράπης ανατινάχτηκε. Το μυαλό του σκόνταψε στον ίσκιο της ξαφνικής αμφιβολίας, ενώ ο Ταρζάν ξακολουθεί θριαμβευτικά:
- ... Μπορεί να ήτανε ποιος ξέρει τι... Τάχατες σήμερα δεν είν’ αυτό ;...
Κι έβγαλ’ απ’του παντελονιού του την τσέπη ένα κουβάρι τσαλακωμένα χαρτονομίσματα.
- Αμί το τσεκ πού βρήκαμε στο πορτοφόλι του κορόιδου ;... Δεν είν’ κι αυτό λεφτά ;... Τι σκέση έχει! ε ; Φτάνει να είναι λεφτά, μωρέ Αράπη: λεφτά!... Κι ας είν’... κι από σκατά - μετά συχωρήσεως δηλαδή...
- Σωστά !... λέει ο ’Αράπης ύστερ’ από μεγάλη σκέψη.
Και συλλογιέται:
   - Πρώτη φορά μιλάς σωστά, βρε συ Ταρζάν!... Βέβαια ! Φτάνει να είναι λεφτά, να είναι δηλαδής...
   Εδώ τα μπέρδεψε. Ωστόσο πολεμά να τα βγάλει πέρα : Με συγχυσμένα, με μπλεγμένα λόγια, με κουβέντες που πρώτη φορά του έρχονται στο στόμα, πολεμά να πει μια φωτερή σκέψη που ’στραψε μες στο αγράμματο κεφάλι του : τη σκέψη που βγαίνει απ’ την πείρα κι απ’ την παρατήρηση της ζωής, τη σκέψη που τόσοι και τόσοι διαβασμένοι και λογάδες μήτε καν την υποψιαστήκανε μες στα τέσσερα ντουβάρια του γραφείου τους.
   - Δώσε προσοχή, Ταρζάν!...
   Βέβαια, πολύ αόριστα, πολύ μπερδεμένα, περνάει απ’ το μυαλό του πως η μορφή της αξίας ουσιαστικά δεν έχει σημασία. Ωστόσο, μόλο που δεν έβρισκε λόγια για να το πει, βλέποντας παστρικά μέσα στα πράματα, του ερχότανε η έννοια του κοινού ισοδύναμου στην ανταλλαγή.

   - Σωστά ! Ας πούμε, μου δίνεις τόσο στάρι, σου δίνω εν’ αρνί... Μου δίνεις τόσο πανί, σου δίνω τόσο ρετσινόλαδο. ..
   - Ναι!... Μα πόσο ρετσινόλαδο αντί πόσο πανί ρωτάει ο Ταρζάν.
   - Όσο αξίζει το πανί μου... ας πούμε. Μπορεί και παραπάνω, αν σε φέρω βόλτα... Άλλο  ζήτημα. Μπορεί και πιο λίγο, αν με σφίγγει η ανάγκη... Άσκετο αυτό...
   - Και πόσ’ αξίζει το πανί σου, δε μου λες ; να ’χουμε καλό ρώτημα!
   - Ε;... - έκανε ο Αράπης.
   Και γένηκε πάλι νύχτα στο μυαλό του.
   Μάταια πολεμά να βρει την άκρη. Ο Ταρζάν τον χτυπά στην πλάτη.
   - Μη χαλάς την καρδιά σου, ρε αδελφούλη!... Άμα μου χρειαστεί πανί... Έννοια σου!... Ξέρω πού θα το βρω... Τι διάολο !... Στο πραματευτιλίκι το ρίξαμε τώρα;...
   Μα ο Αράπης, πεισματάρης σ’ όλα, πεισματάρης και στην κουβέντα του. Χάνοντας τη μιαν άκρη της σκέψης του, κάνει ένα μεγάλο σάλτο στο σκοτεινό κενό που έχει στο μυαλό του μέσα. Μπερδεμέν’ η σκέψη του και τα λόγια του μπερδεμένα.
   Νιώθει, καταλαβαίνει, να το πει δεν μπορεί, δεν τα καταφέρνει : Πως όταν δηλαδή το χρυσάφι πάρει τη μορφή ισοδύναμου, πιτυχαίνεται έτσι η μορφή νόμισμα - παράς, το χρήμα...
   - Άσ’ τα αδελφούλη!... Και δεν είναι για μας τα τέτοια !...
   - Καταλαβαίνεις, Ταρζάν;...
   - Γρυ... αδελφάκι!... Γρυ ! Μήτε μου καίγεται καρφί να καταλάβω...
   - Μ’ αυτό που γλέπεις... αγοράζεις το ένα και τ’ άλλο...
   - Μοναχός σου το βρήκες, μωρέ Αράπη;
   Πρώτη φορά ο Ταρζάν τολμά να σκάσει στα γέλια, κοροϊδεύοντας τον Αράπη, που αφηρημένος, όχι μόνο δε θύμωσε, μα ρωτάει κιόλας :
   - Γιατί αγοράζεις το ένα και τ’ άλλο ;...
   - Γιατί; Γιατί με το ένα και με τ’ άλλο το ’χεις αγοράσει πρωτύτερα αυτό, εσύ ο ίδιος...
   Ξεκαρδισμένος πάλι στα γέλια, ρωτά :
   - Δε μου λες, ρε Αράπη, μανίτσα μου!... Εμείς με τι τ’ αγοράσαμε ; Εμείς !... Καταλαβαίνεις εσύ !...
   Τραβιέται πίσω μην του ’ρθει ξανάστροφα το χαστούκι, έτσι που τον βλέπει αγριεμένο τον Αράπη... Όμως αυτός, που είχε δεχτεί ο ίδιος το σαρκασμό του Ταρζάν σα χαστούκι, δάγκωσε τα χείλια του. Είχανε τεντώσ’ οι φλέβες στο λαιμό του. Και το μάτι του έπαιζε. Ξεστόμισε λαχανιασμένος:
   - Εμείς;... Με τον κόπο μας... βρε! Με τα εργαλεία μας... Με τη δουλειά μας! Τι λες σ’ αυτό;...
   - Λέω τάχατες πως δουλειά θα πει να φτιάνεις κάτι, κάτι να βγαίνει απ’ τα χέρια σου !... Εμείς τι φτιάχνουμε !... Εμείς όλο και χαλούμε !...
   Μονάχα άμα συλλογίστηκε κάμποσην ώρα ο Αράπης, μονάχα τότες ξεστόμισε :
   - Καλά!... Κι ένα σωρό άλλοι τι φτιάχνουνε, δε μου λες; Τι φτιάχνει ο τραπεζίτης, ο σαράφης, ο αεριτζής; Φτιάχνουνε τίποτα αυτοί; Κι οι τσίλιες ! Κι οι μπάτσοι; Τι φτιάχνουν οι τσίλιες κι οι σαραντακορονάδες ; Ε  ; Κι οι γραμματικοί, και οι προϊστάμενοι, κι οι μεσίτες, κι οι έμποροι; Ακόμη κι οι υπάλληλοί τους... Αυτοί που δίνουνε εισιτήρια στα τραμ, αυτοί που τα τυπώνουνε τα εισιτήρια, αυτοί που...
   - Τι έπαθες, αδερφούλη μου Αράπη, τι λόγια είν’ αυτά που λες σήμερα ;... Αν λείψουν αυτοί;... Μπορεί να πάει μπρος ο κόσμος ;...
   - Άσκετο αυτό !... Αυτό μια φορά είναι άσκετο !... Μια φορά, αναγνωρίζει ο κόσμος πως αυτοί που είπα, κι όσους δεν πρόφταξα να πω ακόμα... Αναγνωρίζει ο κόσμος πως αυτοί δουλεύουνε ; Ορίστε; Εμάς ;... Τη δικιά μας τη δουλειά γιατί δεν την αναγνωρίζουν; Ε ;
   Τώρα πια ο Ταρζάν ήθελε να ξεμπερδεύει μιαν ώρ’ αρχύτερα.
   - Μα αυτοί!... Αυτοί δεν μπορεί να μην είναι!:.. Μια και είν’ έτσι ο κόσμος !...
   - Ε ! Άλλο τόσο δεν μπορεί να μην είμαστε κι εμείς!... Καταλαβαίνεις ρε συ Ταρζάν;
   Και σηκώθηκε απ’ την πολυθρόνα.
   - Καταλαβαίνω πως θα τα κοπάνησες άγαρμπα !... τόλμησε να πει ο Ταρζάν.
   - Τι λες τώρα ; Λες να φτάξουν αυτά τα πανιά ;
   Ο Αράπης κουνάει το κεφάλι του.
   - Άιντε γεια χαρά, Αράπη...
   - Στο καλό, Ταρζάν... Σφάλνα ! Ε !
Ω ψυχή της ψυχής μου γλυκύτης
 Ω καρδία, της καρδίας μου τροφή...
   - Σκασμός, μωρή Μακαρόνα !... Λύσσαξες πάλι σήμερα !
Μα τώρα π’ αρχίζει δουλειά, όλες τους κάνουνε βουή. Έξ’ απ’ το παράθυρο, η φωνή του ζητιάνου: Συχωρνάει πεθαμένα:
   - ... Έλεος και μνημόσυνο για τις ψυχές που λείψαν’ απ’ τα χεράκια σας...
Η Παρθενόπη φοβισμένα:
   - Θέλει να σου μιλήσει λέει!...
   - Ο Ρογότης, είπες;
   - Λέει, να σου πει για το Θεόκλητο... Ξέρω ’γω τι λέει;...
   Επειδή δεν είπε τ’ όχι ο Αράπης, η Παρθενόπη βγαίνει. Κι απ’ τη μισάνοιχτη την πόρτα μπαίν’ ο Ρογότης.
   - Τι χάλια είναι μωρέ πάλ’ αυτά;
   - Ποια ; Α! α ! Για της δουλειάς τα ρούχα λες ;
   Γελά σιγανά ο Ρογότης: αξούριστος, βρόμικος, κουρελής. Αλατοπίπερο τα μαλλιά του, κάτ’ απ’ τον τρύπιο κούκο. Απ’ το σκισμένο πουκάμισο φαίνουνται οι άσπρες τρίχες στο στήθος του. Ένα κίτρινο σκισμένο παπούτσι στο ένα πόδι και μισό λουστρίνι σκαρπίνι στ’ άλλο. Μα εκείνο που δε λέγεται είναι το τι χάλια έχουν τα μάτια του.
   - Δεν κουράστηκες ακόμα, μωρέ κύριε Ρογότη; Τι σου λείπει πια ; Τα σπίτια σου τα ’χεις. Τα κορίτσια σου τα βόλεψες... Κάτσε και λίγο ν’ αναπάψεις την καρδιά σου ντε...
Από μιαν ασημένια ταμπακιέρα που τη βγάζει απ’ τον κόρφο του, ο ζητιάνος προσφέρει τσιγάρα.
Κι εξηγεί:
   - ... Μπα ! Έτσι!... Να περνάει η ώρα... Δεν μπορώ εγώ να συνηθίσω στο καθισό, μωρέ Αράπη... Που λες, έτσι... Να κάνω πως δουλεύω.
   - Μα -κάνει να θυμηθεί ο Αράπης- δεν ήσουνα παράλυτος θαρρώ;...
   - Δε βαριέσαι! Πότε έτσι... πότ’ αλλιώς. Βλέπεις θέλει και στραβούς ο κόσμος...
   Μ’ ένα μαύρο απ’ τη βρόμα μαντίλι σκουπίζει το έμπυο που τρέχει απ’ τα μάτια του.
   Μάτια - δηλαδή δυο τρύπες. Και μέσα δυο πληγές.· Δυο σιχαμένες πληγές.
   - Τα καταφέρνεις και βλέπεις, μωρέ, με τέτοια μάτια ;
   - Μα αν τα κατάφερνα, δε θα είχε γούστο. Εγώ ξέρεις, μ’ αρέσει να δουλεύω παστρικά...
   - Τι τρέχει τώρα ;
   - Εξαιτίας το Θεόκλητο...
   - Τον χρειάζουμαι.
   - Αν ήθελες να μου τόνε νοικιάσεις...
   - Τόνε χρειάζουμαι!...
   - Λέω δηλαδή... Αν ήθελες... Βλέπεις, το μέλλον του παιδιού είναι στη δική μας τέχνη... Να του μάθω εγώ να κάνει το σεληνιασμένο στο δρόμο... Και να χτυπιέται.
   - Τόνε χρειάζουμαι είπα!...

   Καταλαβαίνει ο Ρογότης. Περιττό να επιμένει.
   - Ας είν’ καλά το γινάτι σου, μωρέ Αράπη !...
   -  Άιντε ώρα καλή!... Δε μου λες; Θαρρώ μπορούσες να μας καλέσεις στους γάμους της Ελένης σου... Μα βέβαια, τώρα που μεγαλοπιανόμαστε... Ταγματάρχης λέει είν’ ο γαμπρός σου;
   - Όχι! Στρατιωτικός γιατρός! Θα γένει και ταγματάρχης...
   - Άιντε γεια σου !... Και να σου ζήσουνε !... Βλέπω και την Κούλα πότε πότε... Μια χαρά κοπέλα... Πάει λέει στ’ Ωδείο. Ε ;
   - Γεια σου!... Γεια σου!... Γιατί του Ρογότη δεν του αρέσει σε τέτοια μέρη να ονοματίζουνε τις κόρες του. Γεια σου!...
   - Για στάκα!... Άκου, μωρέ Ρογότη!...
   Κι έπειτα από σκέψη:
   - Όχι! Τίποτα !... Τίποτα !... Άλλη φορά τα λέμε.
   Αφήνει γι’ άλλη φορά να του πει την ιδέα που του ήρθε: Δηλαδή, να!... Ένα μικρό συνδυασμό. Να του νοικιάσει το Θεόκλητο. Σε λίγον καιρό μέσα ο Ρογότης θα τον έβγαζε ξεφτέρι το γιο της Μακαρόνας να κάνει τον σεληνιασμένο στο δρόμο. Εξόν απ’ τις ελεημοσύνες που θα είναι μοιραστικές βέβαια -Ρογότης κι Αράπης-, δυο παιδιά της ταράφας, δυο καλοί πορτοφολάδες, θα κάνουνε χρυσές δουλειές με τους χαζούς που θα μαζεύουνται να λυπηθούν το σεληνιασμένο.
   Ναι, μα...
   - Τώρα είμαι λίγο κουρασμένος. Άφησε να σκεφτώ πρώτα... Να το σκεφτώ καλά...
   - Εσύ ξέρεις.
   -  Άιντε γεια χαρά... Πέρνα και τα ξαναλέμε...
- Κούκου !...
   Η Παρθενόπη έξω απ’ την πόρτα.
   Όχι πια φοβισμένα, όπως την ώρα της δουλειάς. Τώρα χαρούμενα, πεταχτά, με την αγορίστικιά της τη φωνή που έχει τις χαμηλές τις νότες, τις βαριές:
   - Κούκου !...
   Και μισανοίγει την πόρτα.
   -Ε;...
   Αγάς, πασάς, αφέντης, ξαπλωμένος στην πολυθρόνα καπνίζ’ ένα πούρο, ένα πούρο... απ’ εκείνα τα χοντρά, τα μυρωδάτα, τα ξεκουραστικά, που του τα ψωνίζει η γυναικούλα του, για... άμα τελειών’ η δουλειά.
   Κοιτάει στον αέρα τα γαλανά δαχτυλιδάκια τα μοσχομυρωδάτα που βγαίνουν απ’ το στόμα του: ένα μικρούτσικο και πιο μπροστά ένα άλλο κι ένα άλλο, πιο μεγάλο, πιο μεγάλο...
   Δε λέει τίποτα, τίποτα.
   - Να μπω ;...
   Ναι, μα... η Παρθενόπη δεν είναι μονάχα μια ψηλή γεματούτσικη γυναικούλα, με καστανά μαλλιά και δυο χαλκαδιασμένα μάτια: Τα εικοστέσσερα-εικοσπέντε χρόνια της, να τα !... Στα δυο σφιχτά της στήθια με τις ρωγίτσες τις λαχταριστές, και τους σπαρταριστούς γλουτούς, τους στρογγυλούς σαν αγορίστικους. Παράξενη δροσιά και νιάτα πιο παράξενα: φαρμακερό λουλούδι που φύτρωσε στην κοπριά και που ζαλίζει τ’ άρωμά του, ζαλίζει.. .
   - Μωρό μου, εσύ !
   Μιλιά ο Αράπης.
   Κι εκείνη μπαίνει.
   - Κουράστηκες;... Κουράστηκες σήμερα;.
   Η αγορίσια της φωνή σωστό τραγούδι:
   - Ε ; Παιδί μου !...
   Έξω η δουλειά έχει κιόλας αρχίσει, όσο μπάζ’ η ώρα. Ένας ένας οι μουστερήδες.
   - Δε θα βουβαθεί αυτή; - λέει τέλος πάντων εκείνος.
   - Την ξέρεις, μικρούλη μου !... Σάμπως δεν την ξέρεις αυτήν τη Μακαρόνα, άμα την πιάνουν τα μεράκια της ;
   - Να βουβαθεί !...
   - Καλά ντε!... Μην κακιώνεις τώρα. Σώπασε κιόλας. Την πήρε με τα λόγια ο άλλος, ο Ρογότης.
   - Ο Ρογότης; Έξω είναι ακόμα;
   - Ναι... Και κουβεντιάζει... θαρρώ για το Θεόκλητο.
   - Κι οι άλλες; Πιάσανε δουλειά οι άλλες;
   Τι περιττό το ρώτημα !
   Είν’ η Παρθενόπη άνθρωπος ν’ αφήσει τη δουλειά στη μέση; Αύτη κυβερνάει το σπίτι σαν άντρας. Μα και σαν άντρας τηνε κυβερνά την ίδια ο άντρας.
   - Ψέματα;
   Από τότε που την πήρε... Όχι απ’ τα σοκάκια, όχι... Την πήρε από την αγκαλιά της μάνας της, της πεθεράς του, της Ευτέρπης που είχε βιός και σερμαγιά, και ήξερε τις φυλακές τ’ Αβέρωφ, τις γυναικείες, μέσα, έξω κι ανακατωτά... όπως ήξερε τον κόρφο της, όπως ήξερε τα τρία σπίτια που κουμάνταρε, αυτή, μια Ευτέρπη, απ’ τον καιρό που πέθανε ο Οδυσσέας, ο Οδυσσέας ο Κουτσαύτης, ο πατέρας της Παρθενόπης.
   Σκύλο από μάντρα, και γυναίκ’ από σόι... λέει ο λόγος. Να γιατί δε μετάνιωσε ποτές ο Αράπης που την είχε γνωρίσει την Παρθενόπη από τόση δα.
   - Τι βιάστηκε να φουμάρει; Δε θα τσιμπήσει τίποτα ;
   - ...Ε  ψυχή μου !
   Και φωνάζει το Θεόκλητο.
   Μπαίν’ ο γιος της Μακαρόνας με το μεγάλο δίσκο στα χέρια : ζεστή χοιρινή μπριζόλα, και χορταρικά, και τυρί κι αυγά, και μήλα.
   - Το κρασί, Θεόκλητε;
   - Τώρ’ αμέσως - λέει κείνος και κάνει μιαν ώρα να το πει.
   - Άιντε τρέχα.
   - Αλήθεια πεινώ!... - λέει ο Αράπης.
   - Να φας αγάπη μου - του χαϊδεύει τα κατσαρά μαλλιά, σα να ’ταν αδελφή, σα να ’ταν μάνα.
   Και του μιλάει σα να τον ορμηνεύει:
   - Πολύ κουράζεσαι!... Το ξέρεις ; Θα σε μαλώσω...
Α!...
   Γίνεται γατίτσα, μες στην αγκαλιά του.
   - Ουφ!... Και-μου χαλάς το πούρο! Μου ’ριξες τις στάχτες, να !...
   Του το παίρνει απ’ το χέρι.
   - Όχι τώρα. Ποιος μιλεί!...
   Λαίμαργα κι αχόρταγα του ρουφάει τα δυο παχιά του χείλια που τ’ αφήνει αυτός ακίνητα.
   Τινάζουνται κι οι δυο. Γιατί άνοιξ’ η πόρτα.
   - Ποιος;
   - Το κρ...κρα...κρα...
   Φέρνει το κρασί ο Θεόκλητος.
   - Ε! Άι στο διάβολο! Και σφάλνα καλά... Τ’ ακούς;
   Γελά η κατεργάρα πονηρά, και στα κρυφά ξεμπουλώνει το πουκαμισάκι της... Μα εκείνος ψάχνει με το στόμα του, ψάχνει αλλού... Εδώ πίσω στο σβέρκο... που το ξέρει: της αρέσει τόσο, τόσο...
   Και της μιλάει στ’ αυτί ύστερα, στ’ αυτάκι...
   Τον μαλώνει:
   - Όχι τώρα, χρυσό μου! Όχι τώρα !
   Αυτός, που ξεσηκώθηκε πια, δεν ακούει τίποτα.
   - Μα όχι τώρα! Έλα να φας πρώτα κι ύστερα... Ύστερα ό,τι θέλεις...
   - Και τώρα!... Κι ύστερα!... - λέει σέρτικα κι αγριεμένα εκείνος.
   Βάρβαρα κι άγρια τινάζεται στο πόδι και την τινάζει στο κρεβάτι.
   - Ωχ!
   -Τι;
   Η μηχανή του πετρελαίου!... Ωχ!
   Πάει κι η μηχανή απ’ εκεί που ’ρθε.
   Και... μήτε μιλιά μήτε τίποτα. Μονάχα ένα βογκητό, ένα μουγκρητό... Αγρίμι ανήμερο τ’ αρσενικό - τέτοιος άντρας!
   Βουλάει στο κρεβάτι και σειέτ’ ολόκληρο το πάτωμα. Σα να χαλάει ο κόσμος... Σα να σκίζετ’ η γης να το χωνέψει το θηλυκό που σπαρταρά… Σα να ’σβησε το φως κάτω απ’ τα βαριά της βλέφαρα... Βουνό αλάκερο, βαρύ, αβάσταχτο, πονετερό το σιδερένιο το κορμί πάνω σ’ αφράτα στήθια. Και... πύρινη λάβα ο ζωντανός χυμός μέσα στα σωθικά τα φλογισμένα, μες στα αναστατωμένα σπλάχνα.
Ύστερα:
  - Με ξεκουρέλιασες, κακέ ! Σήκω ! Σήκω να φας τώρα. .. Μα έλα !
  Η μπριζόλα ακόμα μοσχοβολά στο πιάτο.
  Η σφυρίχτρα σαν τρελή σκολνάει απ’ το μεροδούλι τους εργάτες.
  - Μα έλα, λοιπόν !...
  ... Κι αργά, κλαψιάρικα, έτσι που ξεσκάει την καρδιά, όλο και πιο αλάργα, όλο και πιο θανατερή, έξω στο δρόμο η φωνή του Ρογότη:
- Παρακαλώ σε Παναγιά Και Δέσποινα Παρθένα...
  - Έφυγε αυτός;
  - Έλα, παιδί μου, να φας !... Έλα σήκω !...
- Ή δώσ’ μου τα ματάκια μου 
Ή... πάρε με κι εμένα...

Πας καλά; 
- Μια και είκοσι.
  - Μπρος !... - έπεσε κοντόλογη και ξερή προσταγή, άμα ο Αράπης πλήρωσε τα τρία γάλατα.
  - Κι ο Θεός βοηθός !... - αποτελειώνει ο Ταρζάν, ρίχνοντας μια τελευταία ματιά στο γαλακτοπωλείο που διανυκτέρευε. 
-Πώς;
  - Εντάξει! πληροφορεί ο Ταρζάν και βγαίνει καταπόδι του.
  Ένα παλικάρι καμιά εικοσιπενταριά χρονώ, αδύνατο, σχεδόν καλοντυμένο, ακολουθεί.
  - Εσένα σε ξέρει κανείς απ’ αυτούς, φίλε;
  - Όχι!
  Πήραν ένα μόνιππο απ’ την Ομόνοια και στάθηκαν στο Σύνταγμα.
  - ... Περπάτα φόρα, αβέρτα... άμα θες να μη σε σταμπάρουνε. -  Ηταν έν’ αξίωμα κι αυτό του Αράπη.
  Τραβήξανε, βγήκανε στη λεωφόρο Πανεπιστημίου, πέσανε στη λεωφόρο Κηφισιάς. Ντυμένοι όσο μπορούσανε πιο της προκοπής, πάνε κι οι τρεις παρέα. Σα να γυρνούσανε από καμιά βεγγέρα. Ο λοστός, κομψός, τορνεμένος, με τη γυριστή του λαβή, κρέμεται σωστό μπαστούνι απ’ χέρι του Ταρζάν. Αυτός, βέβαια, τόνε προσέχει μη χτυπήσει πουθενά και βγάλει φωνή το σίδερο.
   Πότ’ ο Αράπης, πότε ο Ταρζάν ανάβουνε κι από κανένα τσιγάρο. Κάθε που περνούνε από καμιά γωνιά, μπρος από κάποιο χωροφύλακα, μιλούν πιο φωναχτά, πιο εύθυμα. Φυσικά, δεν μιλούνε βέβαια για τη δουλειά.
   - ... Πέρσι τις αποκριές!...
   - Χα ! χα !... Αυτό είναι νόστιμο...
   Μα ο Ηλίας καρφώνει τα μάτια του στο χωροφύλακα και δεν ησυχάζει. Μόνο σαν τον έβλεπε να τους γυρνά τις πλάτες, μόνο τότες συνέρχεται.
   - Μην κάνεις έτσι!... -του σφυρίζει δυο φορές ο Ταρζάν-, μη έτσι... Να! Κοντά μας !...
   - ... Επιτρέπετε, τη φωτιά σας... Ευχαριστώ !
   Κι ο περαστικός.
   - Παρακαλώ...
   Εξάλλου, ο Ταρζάν τον ειδοποιούσε κάθε τόσο με τον αγκώνα του, πριν πέσουνε μπροστά σε σταυρωτή. Παρακολουθεί τις σφυριξιές των χωροφυλάκων, και δεν του είν’ καθόλου δύσκολο να κατατοπίζεται.
   Άμα στρίψανε τη γωνία της οδού Κηφισιάς και τραβήξανε για πάνω, ο Αράπης έδωσε τις οδηγίες εκείνες που κατά κανόνα δίνουνται πάντα την τελευταία στιγμή - επί τόπου. Ένα σωρό περιστατικά, ξαφνικά, απρόσμενα, αναγκάζουνε και τον καλύτερο μαγκιόρο ν’ αφήνει κάποιο τράτος στο σχέδιο της πολιορκίας του σπιτιού που πρόκειται να πατήσουνε.
   Μόλο που ήτανε σωστές οι πληροφορίες, την παραμονή, από νωρίς, είχε πάει ο ίδιος κι έκαμε με το μάτι του την αναγνώριση. Επαγγελματική ευσυνειδησία ενός καλού εργοδηγού, ενός τίμιου αρχηγού:
   - Στέκουμαι σαν κύριος, ανοίγω σαν νοικοκύρης, και... Εσείς στ’ αναμεταξύ στέκεστε μπροστά μου... Τα μάτια σας τέσσερα, μπρος και πίσω... Χαιρετιέστε... Καπελαδούρες, χριστούγεννα, και τα ρέστα... Τραβάς εσύ γραμμή... αβέρτα κι ο φίλος κόβει προς την οδός...
   Ξαφνικά κοντοστάθηκε. Ξύνει το κεφάλι του. Άλλαξε γνώμη.
   - Βρε !... Για στεκάτε !...
   Του χάλασε το κέφι- γιατί δεν είναι διόλου σωστό ν’ αλλάζεις γνώμη την τελευταία στιγμή έστω και πάνω σε μια λεπτομέρεια. Σπάνια το ’χει πάθει αυτό ο Αράπης : μόνο όταν παρουσιαζόντανε μεγάλα εμπόδια, ή όταν άνοιγε μπροστά τους ένας πολύ απλούστερος δρόμος. Από πραχτική πείρα, προτιμούσε μιαν αποτυχία μελετημένη παρά μια τσαπατσούλικια επιτυχία. Ωστόσο τώρα έχει ακόμη μπροστά του το χρειαζούμενο τράτος για να τροποποιήσει ψύχραιμα μια μικρή λεπτομέρεια.
   - Το λοιπόν !... Τίποτα όσα είπα... Πέρνα σφουγγάρι στα άλλα. Ακούτε ; Μια κι έχουμε το στριφτό... Τίποτα !... Πάμε παρέα σαν καλοί νοικοκυραίοι! Ορίστε !
   Και για να βεβαιωθεί, ξαναρωτά :
   - Ξηγημένα ;...
   - Σπαθί, αδελφάκι!... - Ο Ταρζάν.
   Προχωρούσανε.
   - Ταρζάν!... κάνει ο Ηλίας, κι έτρεμε η φωνή του.
  Ο άλλος του ’σφιξε δυνατά το μπράτσο:
  - Σκασμός !... Δεν είπαμε όχι ονόματα ;...
  - Ακούς; ρωτάει πάλι δειλά ο φοιτητής.
  - Τι;
  - Θαρρώ πιο καλά... Πιο καλά θαρρώ... Να μην ανέβω ’γω μαζί σας.
  - Γιατί;
  - Για... Τίποτα... Μόνο ξέρεις !... Μου κόβονται τα γόνατα... Θαρρώ θα... Πιο καλά να σ’το πω από τώρα... Θαρρώ θα...
  Ο Αράπης, που άκουσε τα μουρμουρητά, ρωτάει ανήσυχα :
  - Τι τρέχει;
  - Να, το μωρό - λέει ο Ταρζάν, δίχως να τολμήσει να πει τα παρακάτω.
  - Θέλει ρωγοβύζι;... Ε;
  - ... Να! Λέει δηλαδής, πως τάχατες...
  - Ξέρνα πιο γρήγορα μωρέ!...
  -... Πως είναι πιο καλά να μην ανέβει μαζί μας...
  - Ε; τινάχτηκε ολόκληρος ο Αράπης: Τι έκανε, λέει;
  Και προστάζει:
  - Έλ’ απ’ εδώ εσύ !...
  Ο Ταρζάν πάει απ’ τ’ άλλο το μέρος. Έτσι βρέθηκε στη μέση ο Αράπης.
  - Το λοιπόν;... ρωτάει αγριεμένος.
  Ο Ηλίας προσπάθησε να εξηγήσει πως... τάχατες... για πρώτη φορά, του φαινότανε αλλιώτικα... και πιο καλά θα ήτανε να τον αφήνανε να φύγει...
   - Καλέ άντες!... - σάρκασε φωναχτά ο Αράπης. Τώρα σου κατέβηκε αυτό; Τώρα στ’ άξαφνα;... Τώρα που μπήκαμε πια;... Και πιο πριν γιατί δεν το ’λεγες;... Ε; Και πού θες να πας τώρα;... Τίποτα!... Τίποτα!... Μαζί μπήκαμε στο χορό, μαζί θα χορέψουμε. .. Αυτό ξέρεις θα σου κόψει τη λογοδιάρροια αύριο... Αν πούμε δηλαδή πως... Βέβαια... κακό φόρτωμα θα μας είσαι, με τέτοια χάλια!... Ωστόσο, τώρα, πάει πια!... Θα χορέψουμε...
   Ύστερ’ απ’ αυτό, ο πρωτάρης προσπαθεί να κάνει πως δε φοβάται.
   Ο Αράπης τόνε λοξοκοιτάζει.
   - Κι ακούς τι λέω; Περπάτα σαν άνθρωπος! Έλα δω!... Πέσε μπρος !...
   Να, ένα ξαφνικό που δεν τον ενθουσιάζει διόλου τον Αράπη.
   - Αχ, βρε Κερατοταρζάν!... Με το πεσκέσι που μου ’φερες!...
   Λέει· και δάγκωσε το δάχτυλό του.
   Κι ο Ταρζάν ανησύχησε. Πρώτη φορά, ο μαγκιόρος παραβιάζει έναν απ’ τους στοιχειώδικους κανόνες της στρατηγικής τους : έλεγε φωναχτά τ’ όνομα του συντρόφου του, σε μια τέτοια στιγμή.
   - Τι φταίω ’γω !... - παρασύρθηκε κι ο Ταρζάν, παραβιάζοντας έτσι έναν άλλο στοιχειώδικο κανόνα : άνοιγε συζήτηση την ώρα της δουλειάς.
   - Ας είναι... Τα φταίει και το ξερό μου - παραδέχτηκε ο Αράπης θυμωμένος και με τον ίδιο τον εαυτό του, είχε παρασυρθεί απ’ τις φαντασιοπληξίες της καινούργιας τέχνης. Ύστερα, βλέποντας το παραστράτημά του απ’ τους πατροπαράδοτους κανόνες της καλής δουλειάς, μουρμουρίζει:
   - Σκασμός !... Σκασμός όλοι μας !
   Ρίχνει πάλι μια λοξή ματιά στον Ηλία. Τώρα αυτός περπατά ντρίτα. Στ’ αναμεταξύ είχανε φτάσει στη γωνία.
   Κι ο Αράπης δαγκώνεται. Το φανάρι της γωνίας καίει όπως κάθε βράδυ. Ένας χωροφύλακας πηγαινοέρχεται. Το σφάλμα και των δυονών τους είχε άμεσο αντίχτυπο. Με τη συζήτηση είχανε πάψει να προσέχουνε τις σφυριξιές.
   - Μπρακ!... - κάνει ο Ταρζάν.
   - Ανθί!... - απάντησε κοντολογίς ο Αράπης και τραβά το δρόμο του.
   Σε λίγο πρόσθεσε:
   - Τουμπεκί, εσύ!... Δικός μου λογαριασμός!... Το κουπί σας...
   Με το μάτι του μετρά τις πόρτες... Δεύτερη... τρίτη. .. Σταθήκανε. Ο χωροφύλακας έρχεται καταπάνω τους. Κι ο Αράπης μιλάει αβέρτα.
   - Ένα κονιάκ !... Δεν μπορεί !... Θα το πάρετε ένα κονιάκ !... Τι ώρα είναι!...
   Το κλειδί γλίστρησε, γύρισε, μια, δυο... Άνοιξ’ η πόρτα:
   - Ορίστε! - Παραμέρισε ν’ αφήσει να περάσουν οι καλεσμένοι του.
   Ο χωροφύλακας είχε προσπεράσει. Άμα ξανάκλεισε η πόρτα βρεθήκανε στα σκοτεινά.
   Ένα μικρό ρίγος περιέχυσε τη ραχοκοκαλιά του Αράπη. Του φάνηκε σα να ’χωνε το κεφάλι, του σε σακί μέσα. Το ξυπνό μυαλό του προσπάθησε να μαντέψει, κάποια λύση.
- ... Καλά μπήκαμε!... Μα πώς θα βγούμε απ’ εδώ;
  Πέρασε το χέρι του στο μέτωπό του σα για να διώξει όλες αυτές τις σκέψεις. Τώρα έπρεπε να ’χει το νου του αποκλειστικά στη δουλειά. Ήτανε καλό να μην έρχονταν έτσι τα πράματα. Ωστόσο έπρεπε να σταματήσουν ίσαμ’ αυτού τα σφάλματα. Να συγκεντρωθεί πρώτα στη δουλειά του, στο τι είχε να κάνει εκείνη την ώρα, σαν να μην υπήρχε τίποτα, τίποτ’ άλλο... Κι ύστερα θα ’βλεπε.
  - Ε;... - ρώτησε σιγανά ο Ταρζάν, απορώντας για την τόση αργοπορία.
  Με μια δυνατή προσπάθεια ο Αράπης συγκεντρώθηκε :
  - Άφησ’ το λοστό!... Τα πατούμενα... - διάταξε. Έσκυψε κι ο ίδιος, άψε-σβήσε, έβγαλε τα παπούτσια του. Έδεσε μαζί και τις τέσσερις άκρες τα κορδόνια, και τα πέρασε στο λαιμό του. Σε λίγο πρόσθεσε πάλι:
  - Έτοιμοι! Τουμπεκί!... Και φέγγω!...
  Είχε βγάλει τον ηλεχτρικό λαμπτήρα από την τσέπη του -τελειοποίηση του παλιού κλεφτοφάναρου- και πατάει το κουμπί.
  - ... Ένα... δυο... τρία...
  Αφήνει το κουμπί. Πλημμύρισε πάλι η μαυρίλα. Ωστόσο η σύντομη αστραπή τον κατατόπισε. Προχωρήσανε στα σκοτεινά καμιά δεκαριά μέτρια βήματα.
  - Το λοιπόν... δεξιά!... Αριστερά το κάγκελο. Το σακάκι μου εσύ... Πες το κι αυτουνού να σε πιάσει απ,’ το δικό σου... Να μην αγγίζει πουθενά το κουλοχέρι του... Έτοιμοι!
   Βγάζοντας το σιδερωμένο παστρικό μαντίλι απ’ την τσέπη του, το κράτησε με το δεξί του χέρι. Έπιανε το Λ, κάγκελο δίχως ν’ αγγίξ’ η παλάμη του, μήτε τα δάχτυλά του, παρά μόνο στο μαντίλι.
   - Αρχίζω... Ένα !... δύο !... Βαστάει καλά αυτός ; Πέντε... έξι... Μην αγγίζει πουθενά το κουλό του; Οκτώ. .. Το νου σας... Εννιά... εννιά και στοπ!... Όλοι εδώ;... Όμορφα!... Τρία βήματα!... Ένα... δύο...
. - Ταρζάν... - έκανε σιγανά ο Ηλίας.
   - Σκάσε, μπαγάσα!... μόλις συγκρατιέτ’ ο Ταρζάν, μη γυρίσει και τόνε δαγκώσει στο μάγουλο με τη φούρκα που του ’χει.
   - ... Τρία - κάνει ο Αράπης.
   - Ταρζάν!... Έρχονται!... - λέει σύγκαιρα ο Ηλίας.
   Τρόμαξ’ ο Ταρζάν. Σα να τρίξαν τα σαγόνια του.
   Σκύβει μπροστά και ρίχνει στ’ αυτί τ’ Αράπη ένα γλήγορο:
   - Μπρακ!
   Το σημείο του κινδύνου πάγωσε ξαφνικά τον Αράπη. Σταθήκανε. Αφήνει το κάγκελο και βγάζει το πιστόλι.
   Περιμένουν.
   Τίποτα.
   - Τι τρέχει; - ρωτάει ο Αράπης σιγανά, δίχως να γυρίσει το κεφάλι του.
   - Το μωρό!...
   - Λέγε !...
   - ... Άκουσε βουή !...
   - Ασιχτίρι!... - Κάνει περιφρονητικά ο Αράπης. - Βουίζουνε τ’ αυτιά του!... Τα ξέχασες, τα ξέχασες τα δικά σου;...
   Βέβαια αυτό το παθαίνουνε συχνά οι πρωτάρηδες. Πόσες φορές την είχε πάθει ο Ταρζάν! Άκουε όταν δεν ήταν τίποτα και τον έπιανε κουφαμάρα άμα χαλούσ’ ο κόσμος.
   Με το μαντίλι του πιάνει πάλι ο Αράπης το κάγκελο.
   - Μπρος!... Ένα... δυο... Πιο έξω να πατάει, τέσσερα... πέντε... χτυπούν οι μύτες... εφτά... οκτώ... να γέρνει μπρος... δέκα... έντεκα... Το νου σας!... Δώδεκα. .. Τέρμα!
   Έχει πιάσει το γυαλένιο πόμολο στο σκαλοκέφαλο.
    Ταρζάν!... Ίσκιοι!... Έρχουνται!... - τρόμαξε πάλι ο Ηλίας.
   - Σκάσε γιατί σ’ έπνιξα !... - φοβερίζει τώρα ο Ταρζάν, σιγανά μα τόσο άγρια, που πάγωσε ο νέος απ’ το φόβο του.
   - Το νου σας!... Φέγγω... Ένα, δύο, τρία...
   Πάλι ο λαμπτήρας έριξε την κίτρινη αστραπή του.
   Ο διάδρομος, οι τρεις πόρτες στη γραμμή δεξιά. Στ’ αριστερά, η πόρτα της κουζίνας.
   Βήμα, βήμα, όλο προχωρούνε. Προσπερνούν την πρώτη και τη δεύτερη πόρτα. Πάνε προς την τρίτη.
   - Το νου σας, κοντεύουμε!... ειδοποιεί ο Αράπης.
   - Ταρζάν, χορεύουν μέσα!... - κάνει ο Ηλίας, πνίγοντας ένα ξεφωνητό.
   Όμως  αυτήν τη φορά το «σκασμός ! » του Ταρζάν δεν πρόκανε να βγει απ’ το στόμα του. Πάγωσε κι ο ίδιος.
   - Χορεύουνε;... ρωτάει κι ο ίδιος τον εαυτό του.
   Ο Αράπης είχε κιόλας σταματήσει. Δίχως να πει τίποτα, έγειρε πίσω την πλάτη του, για να πάρουνε κάβο κι οι άλλοι.
   Πριν νιώσει ο Ταρζάν στο μπούτι του το πιστόλι του Αράπη, που τον ειδοποιούσε να ετοιμαστεί γι’ αντίσταση, είχε βγάλει κιόλας το δικό του. Παράτησε το σακάκι του μαγκιόρου, και χτύπησε τον Ηλία, να τον αφήσει, να είναι λεύτερα τα χέρια του. Ύστερα γυρνάει, σπρώχνει τον πρωτάρη στ’ αριστερά για να ετοιμάσει την υποχώρηση.
   Αν και σκοτεινά, το μάτι του Αράπη γυάλισε. Έφερε βόλτα με το χέρι του. Πασπάτεψε. Κι άμα βεβαιώθηκε πως είχ’ οργανωθεί η άμυνα, κρατάει την αναπνοή και περιμένει - θανατερό καρτέρι !...
   Αυτήν τη φορά δεν ήταν ψέματα. Δε σφύριξε τ’ αυτί τους.
   ... Γλυκά, πολύ γλυκά και ρυθμικά, μια μουσική, πέντ’-έξι όργανα, ως φαίνεται, παίζανε μιαν παλιά μαζούρκα. Κι ενώ ο Ηλίας είχε ξυλιάσει απ’ το φόβο του, ενώ ο Ταρζάν ανίκανος να πάρει μια πρωτοβουλία περιμένει προσταγή, το μυαλό τ’ Αράπη δούλευε. Όλα τα πιθανά, όλα τα ενδεχόμενα, περάσανε σε μια στιγμή μέσα σαν αστραπή απ’ το μυαλό του. « Φαίνεται θα γυρίσανε τ’ αφεντικά... Και δώσανε κιόλας χορό;» Όπως κι αν είχε το πράμα, έπρεπε να πάρει απόφαση για την υποχώρηση. Όμως  η υποχώρηση δεν ήτανε τόσο εύκολη όσο την είχε φανταστεί ο Ταρζάν. Κάτω, μπρος στην πόρτα, σουλάτσαρε ο σταυρωτής...
   Κι αφουγκράστηκε ξανά, μ’ αγωνία... Πατήματα δεν ακουγόντανε. Κι ύστερα -σημαντικό περιστατικό- απ’ την κάτω χαραμάδα της πόρτας δεν έβλεπε φως. Τώρα μόλις αντιλαμβανότανε καθαρά πως η μουσική όσο πήγαινε και γινότανε πιο αδύνατη, πιο σιγανή... πολύ σιγανή.
   Δεν ήτανε πια εκείν’ οι ήχοι που μες στα σκοτεινά και μες στη σιωπή του είχανε φανεί ορχήστρα αλάκερη...
   Κι όλα σωπάσανε!
   Πριν προφτάξει ακόμα η απορία να μπερδέψει το μυαλό του, η σκέψη του αρχίζει πάλι και ξεκαθαρίζει. Ακούει καθαρά ένα:
   - Ντιγκ !...
   - Ε! Άι στο διάολο!... - και βρίζει σιγανά.
   Το βουβό του γέλιο, σα να το ’νιωσε ο Ταρζάν και ησυχάζει τέλεια κι αυτός, δίχως να ’χει καταλάβει: μόνο έτσι, από εμπιστοσύνη στο μάστορα.
   - Το ρολόι τους, μωρέ !... Το ρολόι!... Το άτιμο !... - λέει ο Αράπης, και γυρνάει απότομα το πόμολο. Μεμιάς ανοίγει την πόρτα δίχως ν’ αφήσει να τρίξουν οι αρμοί αν τυχόν και δεν ήτανε λαδωμένοι.
Απ’ εκεί κι έπειτα τα πράματα πήγανε γλήγορα.
   Άμα έκλεισε πάλι την πόρτα, πριν ακόμη ανάψει το λαμπτήρα του, ο Αράπης, που το μάτι του είχε συνηθίσει στα σκοτεινά, αντιλήφθηκε ένα ανεπαίσθητο, ένα τιποτένιο φέγγρισμα στο βάθος. Ένας άλλος μήτε θα το πρόσεχε. Πολλές φορές στα σκοτεινά βλέπει κανείς, τέτοιους ασπρουλιάρικους λεκέδες.
   - Σταθείτε ! - λέει. Τα παντζούρια είν’ κλειστά, μα οι κουρτίνες δεν είναι τραβηγμένες.
   Προχωρεί στα σκοτεινά και βρίσκει το δρόμο. Είναι η αλήθεια πως πριν από κάθε βήμα, τα χέρια του τεντωμένα, ψάχνουνε, απαλά, προσεχτικά. Ανοίγουν δρόμο.
   Βιαστικό και προκομμένο, το τικ... τικ... του ρολογιού είναι ο μόνος θόρυβος μέσα σ’ εκείνη τη βαθιά σιωπή. Ύστερα ο κρότος αυτός σμίγει μ’ έναν άλλο ασθενικό κρότο - σίδερο που γλιστράει ήρεμα πάνω σ’ άλλο σίδερο: οι χαλκάδες της βαριάς κουρτίνας στη γαλαρία.
   Κι έγινε φως.
   Ένα είδος φωτερό, φεγγοβόλο, κίτρινο χουνί. Η μύτη του χουνιού στα χέρια τ’ Αράπη και το στόμα του ολοστρόγγυλο, χτυπάει στο ντουβάρι: σα γεμάτο φεγγάρι.
   Του Ηλία του θαμπώνει τα μάτια η ξαφνική αυτή λάμψη. Ο Ταρζάν παρακολουθεί προσεχτικά το φεγγοβόλο δίσκο που περπατάει τώρα σιγά σιγά πάνω στον τοίχο και φέρνει βόλτα στα ντουβάρια : πότε στο ταβάνι, πότε στο πάτωμα, για να σηκωθεί ξανά, να πέσει στο κρεβάτι, στις πολυθρόνες, στα έπιπλα. Για μια στιγμή οι δίσκοι γενήκανε δυο : ο καθρέφτης απ’ το κομό έστελνε το δεύτερο.
   - Αυτού; - ρωτάει ο Αράπης απ’ τη θέση του.
   Μιλιά οι άλλοι.
   - Αυτού; - ρωτάει πιο επιταχτικά ο Αράπης.
   Τέλος ο Ηλίας λέει ένα φωναχτό:
   - Ναι! Ναι! - δίχως να τρέμ’ η φωνή του.
   Ο πρωτάρης, ενθουσιασμένος φαίνεται απ’ τις πρώτες επιτυχίες, παίρνει τώρα θάρρος. Τα θαρρούσε πολύ δύσκολα τα πράματα. Τα βλέπει τώρα απλά, πολύ πιο απλά, πολύ πιο εύκολα απ’ ό,τι είναι. Θέλει κι αυτός κάτι να κάνει, να φανεί.
   - Τι να κάνω τώρα; - ρωτάει τον Ταρζάν, που παρακολουθεί προσεκτικά το φως του λαμπτήρα.
   - Να βουβαθείς και να κάτσεις στ’ αυγά σου !... - του απαντάει αυτός δίχως να τον κοιτάζει. Συγκεντρώνει όλη του την προσοχή στο φως που δεν φεύγει τώρα απ’ το κομό. Η φεγγερή κιτρινίλα περεχάει το έπιπλο, το λούζει, το εξετάζει σαν ένα μεγάλο μάτι Κύκλωπα, το διατρέχει απ’ τη μιαν άκρη ως την άλληνε για να ξανασταματήσει πάλι στην κλειδωνιά, επίμονα, πεισματάρικα.
   - Σε ποιο συρτάρι; ξαναρωτά ο Αράπης.
   - Στο κάτω δεξιά, πρέπει να βγει το συρτάρι...
   Η κρυψώνα είναι μέσα στο βάθος... Όπως τα είπε ο Ηλίας του Ταρζάν...
   Το φως τώρα δεν ξεκολλά απ’ το τελευταίο συρτάρι... Το περιεργάζεται καλά! Όλες  του τις λεπτομέρειες, τις χαραμάδες, την κλειδαρότρυπα, σα να θέλει να τρυπήσει το ξύλο, να χωθεί παραμέσα... Ύστερα ο δίσκος πήδηξε... Πήε στο ταβάνι... Ξαναπήε στο διπλό κρεβάτι... Στο τραπεζάκι που είναι δίπλα, στις πολυθρόνες, στις δυο καρέκλες, στην τουαλέτα, στο ρολόι... Και πέφτει πάνω στον Ταρζάν.
   - Το μωρό να κάτσει σ’ αυτήν την πολυθρόνα !... Να κάτσει ήσυχα!... - προστάζει ο Αράπης. Και δείχνει με το φως μια πολυθρόνα.
  - Και να μην ακουμπάει πουθενά τα χέρια του...
  Ύστερα λέει:
  - Το νου σου στα χέρια σου ! Έλα τώρ’ εδώ εσύ!...
  Ο Ταρζάν προχωρεί, τον πλησιάζει, ενώ εκείνος του φωτίζει το δρόμο.
  - Βάστα δω !... Φέγγε κει !...
  Πήρε το λαμπτήρα ο Ταρζάν. Ο φωτερός ο δίσκος καρφώθηκε στην κλειδαρότρυπα του συρταριού...
  Ένας ξερός ασθενικός κρότος, ένα τίποτα σχεδόν... κι ο Αράπης ξαναβάζει πάλι το εργαλείο στην τσέπη του. Το συρτάρι είναι κιόλας ανοιχτό.
  Τραβάει όμορφα όμορφα, το βγάζει ολωσδιόλου, το παρατάει χάμω. Με το ίδιο μαντίλι που έπιασε τα κάγκελα της σκάλας, σκουπίζει πολλές φορές τα μπροστινά του συρταριού. Ξαφανίζει έτσι τα δαχτυλικά αποτυπώματα που μπορεί να είχε αφήσει. Μ’ αυτόν τον πρωτόγονο τρόπο στραπατσάρει άκοπα την περίφημη αυτή ανακάλυψη της νεότερης επιστημονικής αστυνομίας. Ενώ οι Ευρωπαίοι συνάδελφοί του, την ίδια ίσως στιγμή, με μέσα πιο τελειοποιημένα, ποδοπατούνε όλες τις τέτοιου είδους προόδους της Καταδίωξης ενάντια στο έγκλημα.
  - Φέξε μέσα !...
  Με το δεξί το εργαλείο του, με τ’ αριστερό το μαντίλι, σπάνει και την κλειδωνιά της κρυψώνας... Ένα μικρό στενό συρταράκι. Το τραβά, το βγάζει. Κουτάκια βελουδένια, άλλα στρογγυλά, άλλα τετράγωνα. Δίχως να ’χει την περιέργεια να τ’ ανοίξει εκείνη την ώρα, τα ρίχνει ένα ένα στις βαθιές τσέπες του πανταλονιού του, κοιτάζοντας ταυτόχρονα μην τυχόν και παραφουσκώνουνε... Έν’ άλλο κουτί, μακρουλό. Δε βάσταξε. Τ’ άνοιξε! Ο κολιές. Μήτε πολύ μεγάλα μήτε και πάρα πολύ μικρά τα μαργαριτάρια. Το ’κλεισε, το ’βαλε στην τσέπη του σακακιού του.
  - Πάει καλά!...
  Ύστερα βλέπει κι ένα παλιό πέτσινο πορτοφόλι, φουσκωμένο.
  - Βρε !... Και μπαγιόκός !...
  Τ’ άνοιξε, ρίχνει μια ματιά. Τράβηξ’ ένα χαρτί στην τύχη.
  - Φέγγ’ εδώ !...
    Ξεδίπλωσε το χαρτί. Έκανε να φτύσει. Κρατήθηκε από φόβο μη τυχόν κι απ’ το σάλιο μπορεί να καταλάβουνε τον άνθρωπο.
  - Άι στο διάολο !... - και τσαλάκωσε το χαρτί. Καλού-κακού χώνει στην τσέπη του το στεφανοχάρτι των αφεντικών.
  Χωρατεύει κιόλας:
  - Το στεφανοχάρτι... για τη Μακαρόνα...
  Κι έπειτα:
  Ρίχνει στην τσέπη του ολόκληρο το πορτοφόλι.
  - Τέλειωσε!
  Πάει πιάνει το λαμπτήρα απ’ του Ταρζάν τα χέρια. Συγκεντρώνεται για μια στιγμή να δει μην ξέχασε τίποτα.
  Τίποτα.
   Μικρή σιωπή.
   - Πάμε!
   Ρίχνει σιγανά την κοντόλογη προσταγή του.
   Μα τότες έγινε εκείνο που ’γινε. Κι ο Αράπης πάγωσε ολόκληρος.
   Πράμα που το ’παθε πρώτη φορά στη ζωή του: το μυαλό του στάθηκε.
   - Πιαστήκαμε - φώναξε ο Ηλίας δυνατά.
   Τώρα ο Ταρζάν δεν του βούλωσε το στόμα. Τέτοια ήτανε κι αυτουνού η ταραχή, που του ’πεσε απ’ τα χέρια ο λαμπτήρας, τέλεια άχρηστος πια, μια κι ένα ροζ φως πλημμυρούσε την κρεβατοκάμαρα.
   Ξυπόλυτο, γυμνές γάμπες, γυμνά μπράτσα με τα μαλλιά ξέμπλεχα στους γυμνούς του ώμους, ένα κορίτσι, με μια λινή πουκαμίσα, τρέμει χειροπόδαρα μπρος στην ανοιχτή την πόρτα της κρεβατοκάμαρας. Ακόμα τεντωμένο τ’ άσπρο, το παχουλό της μπράτσο, και στην άκρη ένα χοντροφτιαγμένο χέρι βαστάει ακόμη το κουμπί του ηλεχτρικού.
   Ορθάνοιχτα, σαν υπνωτισμένα, τα μάτια της κοπέλας μένουν ακίνητα, καρφωμένα σε κάποιο αόριστο σημάδι μες στο δωμάτιο. Μήτε τον Αράπη κοίταξε μήτε κανένα. Φαίνεται θα είχε προσπαθήσει να ξεφωνίσει, γιατί το στόμα της, κοκαλιασμένο κι αυτό, έχει μείνει μισάνοιχτο.
   Σχεδόν μηχανικά, ψυχόρμητα, ο Αράπης μ’ ένα σάλτο βρέθηκε πάνω της. Με την αριστερή του χούφτα έχει κιόλας κρύψει το πρόσωπό του, στηρίζοντας το μεσιανό δάχτυλο στη ρίζα της μύτης, κι αφήνοντας δύο διαστήματα, ένα ανάμεσα στο δείχτη και στο μεσιανό, το άλλο ανάμεσα στο μεσιανό και στο παράμεσο, έτσι που σχηματίζονται δυο τρύπες για να βλέπουνε ελεύθερα τα μάτια. Το δεξί του χέρι, ελεύθερο, κρατάει κιόλας το μαχαίρι. Ο Ταρζάν δεν είχε αργήσει να μιμηθεί τον Αράπη. Όλ’ αυτά γρήγορα σαν αστραπή.
   - Το στόμα της !... προστάζει υπόκωφα ο Αράπης.
   Μα δεν πρόφταξ’ ο Ταρζάν να της βουλώσει το στόμα.
Βαριά, το γυναικείο κορμί σωριάστηκε χάμω. Τα χαλιά πνίξανε τη βουή.
   Σταθήκανε κι οι δυο τους. Κοιτάζουνται. Δίχως να σκύψει, ο Αράπης με το πόδι του πασπατεύει το σώμα του κοριτσιού. Σιγά σιγά, το κουβάρι ξελασκάρει και το γυναικείο κορμί απλώνεται ανάσκελα πάνω στο χαλί. Τώρα μόνο σκύβει ο Αράπης. Άμα είδε πως τα μάτια του κοριτσιού ήτανε κλειστά κι οι μασέλες της κλειδωμένες, παίρνει την ανάσα του.
   Χαμογελάει κιόλας:
   - Λιγοθύμησε το πλασματάκι μου!
   Σήκωσε πάλι το κεφάλι του και πρόσταξε :
   - Γιούρου!...
   Τα πράματα είναι ξεκάθαρα : το κορίτσι τρόμαξε, ζαλίστηκε, έπεσε. Ολωσδιόλου σίγουρα πως μήτε θα πρόφταξε να διακρίνει κανένα να τυπώσει στο μυαλό του τα χαρακτηριστικά.
   - Γιούρου!... - ξαναλέει βραχνά ο Αράπης και σαν καλός καπετάνιος στέκεται να περάσουν πρώτα τα παλικάρια του, εξασφαλίζοντας έτσι ο ίδιος την οπισθοχώρηση.
   Φαίνεται όμως πως θ’ άλλαξε σκέψη γιατί τραβάει τον Ταρζάν απ’ το σακάκι.
   - Κάνε κράτει!... Καλού-κακού... δέσ’ της μια φορά το στόμα και τα χέρια !...
   Έβγαλε απ’ την τσέπη του τ’ άσπρα κουρέλια ο Ταρζάν και σκύβει να εχτελέσει τη διαταγή. Μα δεν πρόφταξε. Στ’ αναμεταξύ η λιγοθυμισμένη σάλεψε. Ο Αράπης γραπώνει το βοηθό του απ’ το μανίκι... Σηκωμένοι κι οι δυο τους, προσέχουνε. Η νέα, δίχως ν’ ανοίξει τα μάτια της, αρχίζει τώρα να τρίζει τα δόντια. Σα να τραγανίζει παξιμάδια.
   - Έρχεται στον εαυτό της !... - λέει ταραγμένα ο Ταρζάν και βιάζεται να της βουλώσει το στόμα. Ο Αράπης του ξανακρατά το χέρι:
   - Περίμενε!... Άφησε να δούμε!...
   Κομμένα, μπερδεμένα, ακατανόητα λόγια, ξεγλιστρούν μέσ’ απ’ τα δόντια του κοριτσιού. Κι ο Ταρζάν απορεί. Τι άλλο περίμενε ύστερ’ απ’ αυτό ο μαγκιόρος, για να ξεμπερδεύουνε μιαν ώρα αρχύτερα; Μα ο Αράπης με τεντωμένο αυτί, γουρλωμένα μάτια προσέχει.
   Σκύβει πιότερο.
   Κάτι λέει τώρα το κορίτσι, ενώ χοντρά δάκρυα ξεπροβάλλουν κάτω απ’ τα κλειστά της βλέφαρα.
   - Η... Η... Ηλ... Ηλία!
   Κι ο Αράπης ξύνει τη μύτη του...
   - Τα βλέπεις ; Θα ’χουμε τώρα και σορόπια !...
   Στεναχωριέται, γιατί δεν του πολυαρέσανε τα... « τέτοια ». Όμως  δεν μπορεί να γίνει κι αλλιώς.
   Μ’ όλη του την ταραχή, το κορίτσι έχει αναγνωρίσει φαίνεται τον Ηλία... Κι ο κίνδυνος είναι άμεσος.
   - Ασιχτίρι!... - βρίζει ο Αράπης, φοβερά σεκλετισμένος, μπρος στην επιτακτική ανάγκη να πάρει ριζικότερα μέτρα.
   - Ας είναι κι έτσι!...
   Πήρε την απόφαση.
   Γυρνά και κοιτάζει το βοηθό του.
   - ... Τα πανιά... και δοντογλυφίδα !...
   Μια καινούργια κάμα αστράφτει κιόλας στο δεξί το χέρι του Ταρζάν, ενώ τ’ αριστερό του χούφτιαζε τ’ άσπρα πανιά.
   - Δώσ’ εδώ... -λέει ο Αράπης, βάζοντας το δικό του μαχαίρι στην τσέπη του-, δώσ’ εδώ...
   - Εδώ χάμω;... - ρωτάει σιγανά ο Ταρζάν.
   Ο Αράπης δέχτηκε την παρατήρηση γιατί ήτανε σωστή:
   - Καλά λες... Πιάσ’ απ’ εκεί, απ’ τα πόδια!...
   Ο ίδιος έπιασε τη νέα απ’ τις πλάτες. Τη σηκώσανε κι οι δυο και την ξαπλώσανε πάνω στο διπλό κρεβάτι. Γλήγορα, δίχως κουβέντες, ο Αράπης σκίζει την πουκαμίσα της. Το στήθος άνοιξε. Δυο άσπρα άσπρα σαν το γάλα στήθια, από μια ροζ ρωγίτσα το καθένα, πετιούνται μέσ’ απ’ τα κουρέλια της πουκαμίσας. Το μάτι του Ταρζάν θολώνει, ενώ τα γλήγορα δάχτυλα τ’ Αράπη μετρούνε τις πλευρές πάνω στο άσπρο το παχουλό το κρέας.
   - Τρεις... τέσσερις... πέντε...
   Ανασηκώνει τ’ αριστερό βυζί του κοριτσιού και σημαδεύει με το μάτι του. Με την ίδια γληγοράδα σφούγγιξε με το μαντίλι τα γυμνά τα κρέατα. Πάντα ο φόβος για τ’ αποτυπώματα.
   - Δώσ’ εδώ... - λέει πάλι στο βοηθό του. Κι άμα σήκωσε τα μανίκια του, πήρε στα χέρια του τη δοντογλυφίδα και τα πανιά.
   - Πάτα της τα πόδια εσύ!... - διατάζει ξανά.
   Μα δεν πρόφταξε ν’ αποτελειώσει. Ποιος ξέρει πώς, το γυναικείο κορμί βρέθηκε ολόρθο απ’ τη μέση κι απάνω. Μια στριγκιά κραυγή τάραξε τη σιωπή. Αγριεμένος ο Αράπης, αγκάλιασε το κορίτσι. Με το κεφάλι του τράβηξε μια δυνατή κουτουλιά στο πρόσωπό της. Αυτή, πάλι, ξαναζαλίστηκε, πάλι έπεσε, ενώ ο Αράπης τραβιότανε γρήγορα μην τον λερώσουν τα αίματα που πιτσιλούσαν απ’ τη μύτη της.
   - Βάστα της τα πόδια!... - Πρόσταξε, πάλι ο μαγκιόρος στο βοηθό του.
   ... Με γρηγοράδα είν’ η αλήθεια, μα και με ψυχραιμία σπάνια ακόμη και σ’ ένα μαθημένο χειρουργό, ο Αράπης μαστορικά, παστρικά... όμορφα,· όμορφα δουλεύει το μαχαίρι του. Η κάμα γλίστρησε σα νυστέρι ανάμεσα στις δυο πλευρές. Μαλακά, προκομμένα, βυθίζεται... όλο βυθίζεται... Με τα πανιά στ’ αριστερό το χέρι, δουλεύοντας, φράζει και την πληγή μην ξεπηδήξει το αίμα...
   Περιμένει.
   Ένα σιγανό, βαθύ, μακρόσυρτο «Φφφφφ !...» ξέφυγε απ’ τ’ αναμμένα χείλη του κοριτσιού.
   Ο Ταρζάν της πατάει ακόμη τα πόδια.
  ... Κι ένα γλυκό ροζ, που σκορπούσε το μεταξωτό αμπαζούρ της πλαφονιέρας, παίζει πάνω στα χλομά τα μάγουλα, αλλού πιο σκούρο, αλλού πιο ανοιχτό, αναλόγως οι ίσκιοι που ρίχνουνε τα μακριά ματόκλαδα και τα σμιχτά καμαρωτά της φρύδια...
Καμωματού. Μην πας αλλού...
  Τρελά και πεταχτά ο σκοπός του ρολογιού πάνω στην κονσόλα.
  - Φάγαμε κιόλας μισήν ώρα - λέει ο Αράπης.
  - Πάμε !... - λέει ξανά ο μαγκιόρος, ταχτοποιώντας τα τριγυρινά.
  Ο Ταρζάν κοντοστάθηκε. Άπλωσε το χέρι του να πάρει το ρολόι.
    - Τι φτιάνεις αυτού; - τινάζεται ο Αράπης. Κι ο Ταρζάν, κοντόλογος:
  - Για την κυρά Παρθενόπη ντε!... Το μερδικό του σπιτιού...
  - Σου ’στριψε, μωρέ;... Θες δηλαδής ν’ αρχίσει το άτιμο... κάτω, μπρος στο σταυρωτή να μας παίζει καμιά μαζούρκα ; Να δεις χορό ύστερα στην κατώγα !...
  Κατά τη συνήθεια, φεύγοντας, έπρεπε πρώτος να βγει ο πιο αμάθητος.
  - Το μωρό; ψάχνει ο Ταρζάν.
  Ανήσυχος ο Αράπης γυρνά, κοιτάζει.
  Ξαπλωμένος σε μια πολυθρόνα, ο φοιτητής γέρνει το κεφάλι του πάνω στο στήθος.
  - Ώρες είναι να τον πήρε ο ύπνος - χωρατεύει ο Ταρζάν και πλησιάζει τον νέο. Τον σπρώχνει.
  - Έλα σήκω... Τελείωσε!...
  Μα ο Ηλίας δεν κουνιέται.
  Μαγκιόρος και βοηθός κοιταχτήκανε πάλι μ’ απορία.
  - Η μέρα το ’χει... Που να πάρει ο διάολος!...
  Έβρισε στεναχωρημένος ο Αράπης και συγκρατήθηκε για να μη φτύσει.
  Δίνει πάλι οδηγίες:
  - Για πάρ’ τον στα χαστούκια να δούμε,!...
  Του κάκου. 'Ο Ηλίας κόκαλο.
  - Για δάγκωσ’ του τ’ αυτί!...
  Πάλι τίποτα.
  Τότες πια έβρισε ο Αράπης ζωντανά και πεθαμένα και κατέβασε όλους τους Χριστούς κι όλες τις Παναγίες.
  Μορφάζει δυο-τρεις φορές κι ανασηκώνει το δεξί του μανίκι:
  - Τι;... - τρόμαξε ο Ταρζάν.
  Μα ο Αράπης μόλις καταδέχτηκε ν’ απαντήσει:
  - Μπας και θες να τόνε κουβαλήσουμε στα χέρια... με το σταυρωτή που περιμένει κάτω ;... Ή μπας και... να τους τον αφήσουμε επισκεπτήριο... μπιλιετάκι για τη βίζιτά μας ;...
  Και τον ξάπλωσε χάμω. Έβγαλε το μαντίλι του, τ’ άπλωσε στο λαιμό του νέου. Με το ’να χέρι μονάχα, σχεδόν μόνο με τα δυο τα δάχτυλα, σαν ατσαλένια μέγκενη, του σφίγγει το καρύδι.
  - Μέτρα σιγά !... Ίσαμε τα εκατόν είκοσι... Μέτρα λέω!...
  Σιωπή.
  - Μέτρα είπα!...
   - ... εικοσιένα... εικοσιδύο... τ’ άνοιξε, τ’ άνοιξε, αδελφούλη... τ’ άνοιξε !...
   Τινάζεται ολόκληρος ο Ταρζάν.
   Πραγματικά : ορθάνοιχτα, γουρλωμένα, γεμάτα αίμα τα μάτια του Ηλία κοντεύανε να χυθούν απ’ τις κόγχες...
   Η γλώσσα του ένα κομμάτι κρέας μελανό ξεπρόβαλλε απ’ τα δόντια του.
   Για μια στιγμή ο Αράπης ξαναθάρρεψε· ξέσφιξε το χέρι του και περιμένει. Λέει κιόλας :
   - Πιο καλά έτσι! Χαλάλι τα δυόμισι μερδικά του !... Τι ανάγκη στα καλά καθούμενα να τον ξεμπερδέψουμε άδικα... Και περιμένει.
   Περιμένει κάμποσο.
   Μα ο Ηλίας...
   « Αγρόν αγόρασε...»
   Μόνο τα δυο γουρλωμένα γεμάτα αίμα μάτια του είν’ επίμονα καρφωμένα πάνω στον Ταρζάν.
   - Αδερφούλη! Με κοιτάζει... Όλο εμένα κοιτάζει!...
   Κι ο Αράπης ήρεμα :
   - Τραβήξου απ’ εκεί χάμου να μη σε κοιτάζει!...
   - Καλά λες, αδελφούλη!... - μουρμουρίζει ήσυχα ο Ταρζάν και τραβιέται.
   Ο Αράπης περίμενε λίγο ακόμη κι έπειτα κάτι είπε του Ηλία:
   - Αργά σου ήρθε το γούστο, μικρούλη μου, ν’ ανοίξεις τα μάτια σου...
   Το είπε αυτό λιγάκι γελαστά, λίγο εύθυμα, λίγο κοροϊδευτικά. Κι. ύστερα ήρεμα, ήσυχα, του σφίγγει και πάλι το καρύδι. Πρόσταξε του Ταρζάν :
   - Μέτρα !...
- Πάνε ίσαμε τα εκατόν πενήντα... Αργήσαμε π’ αργήσαμε. .. Σίγουρα πράματα !...
   Άμα έγινε κι αυτό, ο Αράπης, πάντα σοβαρός, δίνει ξανά το σύνθημα για φευγιό.
   - Πέσε μπρος.
   - Αδελφούλη !...
   -Τι;
   - Θα πω ένα βρετό της Μακαρόνας.
Τρεις παν και δυο γυρίζουν κι οι αμυγδαλιές μυρίζουν...
   - Θα το βρει λες ;
   Πριν έβγει, απλώνει το χέρι του ο Αράπης στο κουμπί του ηλεχτρικού. Κοιτάζει μιαν ύστερη φορά το φοιτητή, ξαπλωμένο ανάσκελα. Σα να τον αποχαιρετά :
   - ... Αυτά έχει η δουλειά, μωρό μου!... Η δουλειά μας. Τώρα... Τουμπεκί... Τουμπεκί και μην ανθί!... Μπήκες ;...
   - Δε μου λες, αδελφούλη... - λέει σιγανά ο Ταρζάν.
   - Πάλι κανένα βρετό για τη Μακαρόνα ;...
   - Όχι, μανίτσα μου... Μονάχα δηλαδής τα δυόμισι μερτικά του μωρού ;... Ε  ;...
   Το κουμπί γύρισε...
   Κι έγινε πάλι η νύχτα...
   Η νύχτα κι η σιωπή...
   Ξαπλωμένος στα μαλακά, στα χουζούρικα, ο Αράπης κοιτάζει απ’ το παραθυράκι του ταξί τα φανάρια του δρόμου που τρέχουνε θαρρείς σα δαιμονισμένα.
   Φουμάρει.
   Φουμάρει κι ο Ταρζάν δίπλα του.
   Άμα τους χτύπησε η δροσιά της θάλασσας, ανασάνανε και οι δυο τους βαθιά.
   - Κατευθείαν Καλαμάκι!... - είχε διατάξει ο Αράπης στο σωφέρ. Ύστερα ξανάλλαξε γνώμη και ξαναρώτησε αν θα βρουν εκεί χάμω τίποτα για φαΐ τέτοιαν ώρα.
   - Πώς όχι!... βεβαίωσε αυτός. Τους υποσχέθηκε πως θα βρίσκανε κει ό,τι θέλανε.
   - Μπαρμπούνια φρέσκα και τουρλαρέν.
   Φυσικά μήτε γυρνούσε ξοπίσω το μυαλό του Αράπη. Ό,τι έγιν’ έγινε. Απ’ εδώ και μπρος να δούμε. Μα ο Ταρζάν, δίχως μεγάλη πείρα ακόμα, όλο και σκύβει, γυρνά να δει απ’ το πισινό παραθυράκι μήπως τους παρακολουθούσε κανείς, μήπως τους κυνηγούσε ο Ηλίας. Πότε πότε του φαίνεται σα ν’ ακούει φωνή:
   - ... Το μωρό μωρέ αδελφούλη... Θαρρώ κι ακούω το μωρό!
   Δίχως να του δώσει προσοχή, ο Αράπης στρίβει το μουστάκι του. Κοιτάζει έξω.
   -Και... δε μου λες... αδελφούλη!... Τα δυόμισι μερδικά;... παρακαλεί υποταχτικά ο Ταρζάν.
   Μια μουντή γραμμή φέγγρισε στο βάθος... στ’ ανοιχτά. Κι η θάλασσα λάδι.
  - Θα σκεφτώ... - λέει απλούστατα ο Αράπης. Κι ο νους του στα μπαρμπούνια. Μονολογάει:
  - Να βρίσκαμε άραγες φρέσκα... Κι έχω μιαν όρεξη ! Μιαν όρεξη !...
  Απόλυτα εντάξει με τον εαυτό του, κουρασμένος λίγο από το ξενύχτι, απ’ τη δουλειά, απ’ την τελευταία συγκίνηση που του έδωσε η παρουσία του χωροφύλακα στην πόρτα, ο Αράπης χαϊδεύει τώρα τις τσέπες του, κι από τεμπελιά μήτε προσπαθεί καν να λογαριάσει τα κέρδη της νύχτας.
  - Να παίρναμε και το ρολόι, μωρέ αδελφούλη - λέει ο Ταρζάν γιατί συλλογιέται με πόση ευκολία ξεφύγανε του χωροφύλακα.
  Ξαφνικά τ’ αυτοκίνητο σταμάτησε απότομα. Τινάχτηκαν κι οι δυο.
  - Τι τρέχει; ρωτάει βιαστικός ο Ταρζάν το σωφέρ.
  - Να !... Τούτο δω, απαντά εκείνος ταραγμένος. Και χαμήλωσε το φως στα μεγάλα φανάρια για να δει καλύτερα μέσα στο μούχρωμα.
  - Τι είναι αυτό; ρωτάει πάλι ο Αράπης.
  Κι ο σωφέρ τρομαγμένος :
  - Δε βλέπετε; Εδώ χάμου στην αμμουδιά. Άνθρωπος... Θαρρώ είναι άνθρωπος χτυπημένος, πνιγμένος, ποιος ξέρει...
  Έβγαλε το κεφάλι του ο Αράπης και κοίταξε. Κοίταξε καλά και σταυροκοπήθηκε:
  - Τι διάολο !... Σήμερα βρήκε να γίνει κι αυτό;...
  Ο σωφέρ πρότεινε να κατεβούνε να πάρουνε αυτόν τον ξαπλωμένο άνθρωπο, που μπορεί να ήτανε χτυπημένος, μπορεί να ζούσε.
  - Τον πάμε στην Καλλιθέα στο φαρμακείο ; πρότεινε πάλι ο σωφέρ.
  Μα τώρα ο Αράπης δεν συγκρατιέται.
  - Μωρέ τράβα!... Τράβα στη δουλειά σου!... Νοσοκομείο θ’ ανοίξουμε;...
  Και μόνο όταν ξεκίνησε πάλι τ’ αυτοκίνητο, ο Αράπης ακούμπησε πάλι χουζουρεμένα. Το μάτι του φέρνει βόλτα τον ορίζοντα που όλο και πιο πολύ ξεκαθαρίζει. Το πρωινό χινοπωριάτικο μελτέμι τού δροσίζει το μέτωπο.
  Ο Ταρζάν, που γύρισε και τον κοίταξε, είδε πως σιγότρεμε λίγο το πιγούνι του μαγκιόρου.
  - Στεναχωρέθηκες, αδελφούλη;
  - Μα είναι να μη σεκλετίζεσαι; Τι διάολο ήθελε τώρα αυτός εδώ!... Τι διάολο!... Όλα σήμερα;
  - Τι σκέση;... λέει ο Ταρζάν και σηκώνει τους ώμους.
  Η αλήθεια είναι πως ένα τέτοιο συναπάντημα ήτανε πολύ δυσάρεστο. Κι ο μαγκιόρος διαισθανότανε πάλι τον κίνδυνο.
  Μα δεν αποτελειώνει τη σκέψη του.
  - Γκίνιες που να πάρ’ ο διάβολος !... Σήμερα βρεθήκανε να...
  - Ακούς, αδελφούλη;...
  -Τι;
  - Δηλαδή θέλω να πω, τα δυόμισι... τα δυόμισι...
Στην επιτήρηση:
    Ήτανε η πρώτη φορά, η πρώτη Παρασκευή, που πήγαινε.
   Στο προαύλιο σκούπισε τα παπούτσια του : όλο λάσπες. Τα ’χασε μέσα σ’ εκείνο το πάνε κι έλα. Χωροφύλακες που βρομούσανε σα μουχλιασμένο τυρί. Ενωμοταρχαίοι με βαριά περπατησιά.
   Είπε με το νου του :
   - ...Τι θα δούμε ακόμα!...
   Άλλο ς κόσμος εκεί μέσα.
   Νούμερο τρία ;... Νούμερο τρία ;... Γραφείο νούμερο τρία!
   Χτύπησε δυο φορές με το δάχτυλό του την πόρτα. Ξαναχτύπησε.
   Τίποτα.
   Γυρνάει το πόμολο και μπαίνει.
   Σα να τον άρπαξαν απ’ τα μούτρα. Σφύριξαν τ’ αυτιά του. Τ’ ανέβηκε το αίμα. Έμεινε καρφωμένος στο κατώφλι.
   Βραχνές φωνές μουγκρίσανε.
   - ... Όξω το γιατρό !...
   - Σφάλνα ντε !...
   Σκόνταψε.
  Μα μπαίνοντας δεν είδε τίποτα. Σα να θόλωσε το μυαλό του. Τα πράματα, πριν να τα ξεχωρίσει καλά καλά, σμίξανε το ’να μέσα στ’ άλλο, χοροπηδήξανε, φέρανε βόλτα. Ύστερα σβήσανε απ’ τα μάτια του.
  Είχανε θαμπώσει τα γυαλιά του. Έκανε αλήθεια ζέστη.
  Έξω έβρεχε ολοένα. Μα έβρεχε γερά.
  ... Και μέσα στη βουή της βροχής που φαίνεται θα καμτσίκωνε κάποιο τζάμι εκεί κοντά, άκουσε βήχα, ανάσες, ένα φτύσιμο, πατημασιές.
  Κατάλαβε πως ήταν κι άλλοι.
  - ... Ε, βέβαια !
  Κάμποσοι.
  Σκόνταψε πάλι σε κάποιο γόνατο. Βγάζει τα γυαλιά του να τα σκουπίσει.
  Λέει:
  - Συγγνώμη...
  Και ντράπηκε.
  Άμα τα ξανάβαλε, είδε καθαρά. Τα ντουβάρια δεν είχανε πάψει καλά καλά να σαλεύουν. Το δωμάτιο αρκετά ευρύχωρο. Κανείς δε φουμάρει.
  Μια γυναικεία φωνή λέει κοροϊδευτικά :
  - Καλέ κορίτσια!... Καλέ κορίτσια!
  Γυρνά προς τα εκεί, βλέπει σε μια γωνιά τρεις-τέσσερις ξουρισμένους. Καμιά τριανταριά-τριανταπενταριά χρονώ ο καθένας τους, χαχανίζουνε σα γυναίκες. Τσακίσματα, καμώματα ολωσδιόλου γυναικεία.
  Ο ξουρισμένος που πρωτομίλησε φαίνεται κουτσός. Και βαμμένα μάτια. Ξανακάνει να πει:
   - ... Αχ κορίτσια!... Καλέ κορίτσια!...
   Μα μια βαριά, βραχνή, αντρίκεια φωνή:
   - Βρε... βρε !... Καλώς τα ! Καλώς τα παιδιά... Είναι γυναίκα αυτή που μιλάει έτσι σαν άντρας. Ίσως και να είναι νέα ακόμα, ίσως γριά. Ποιος ξέρει!... Τα μούτρα της και κοριτσίστικα και γριίστικα. Τέλος πάντων.
   Βαστά μια κόλλα χαρτί στο χέρι κι ένα χοντρό κλειδί.
   - Καλώς μου το !... Καλώς μου το !... - πάλι με την αντρίκεια της φωνή.	
   Βήχει, γδέρνει το λαρύγγι της, φτύνει χάμω.
   - Πάτα το, μωρή, να μην το δει τώρα που θα ’ρθει!... - λέει κάποιος.
   - Εδώ βρήκες να ξεράσεις τ’ άντερά σου ; - γκρινιάζει ένας με μουστάκες βαμμένες καραμπογιά.
   - Και σένα τι σε μέλει, τάχατες ; - αποκρίνεται πάλι αυτή με την αντρίκεια φωνή. Πεισματικά ξαναφτύνει.
   Σηκώνει το κλειδί έτοιμη για άμυνα.
   - Θα σωπάσετε ; - λέει ένας κοκκινοτρίχης που βρομά σαν ψόφιος σκύλος. Παίζει το κομπολόι του καθισμένος σ’ ένα σκαμνί, μ’ ανοιχτά τα σκέλια.
   - Σκασμός!... - ένας άλλος μελαχρινός, ψηλός μ’ αδρά αντρίκεια χαρακτηριστικά.
   Η προσταγή δε δέχεται απάντηση. Και κανείς πια δεν βγάζει τσιμουδιά.
   Σ’ αυτό το αναμεταξύ, ο καινουργιοφερμένος έχει πάρει την ανάσα του. Ξεκούμπωσε το παλτό. Ο κουτσός με τη γυναικεία φωνή κοροϊδεύει.
   - Λιμοκοντόρος με το ζακέ, ψιλή δεν έχει να πιει καφέ...
   Πάλε γελούν ένα-δυο !
   Αυτός κοιτάζει καλά καλά δεξιά κι αριστερά.
   Οι ξουρισμένοι όλο και κρυφογελούνε, σαν τα κορίτσια το βραδάκι στις πόρτες.
   Εκείνη με το κλειδί δεν τους προσέχει πια. Κοιτάζει τρυφερά μιαν άλλην όμορφη, με χαλκαδιασμένα μάτια και με σφιχτοδεμένα στήθια.
   Εκεί δίπλα, μια γριά, σωστό στράτσο, ακούει τον κοκκινοτρίχη που κάτι της ορμηνεύει σκαλίζοντας τη μύτη του.
   Κοιτάζανε κι οι δυο τους την πόρτα - η γριά κι ο κοκκινοτρίχης. Μα ποιος λίγο ποιος πολύ, όλοι τους κοιτάζουνε τον καινουργιοφερμένο, απ’ την κορφή ως τα νύχια. Κι απορούνε.
   Τι Θέλει αυτός εδώ ;
Έξω βρέχει, βρέχει!
   Κρύο, λάσπες, εκείνη τη μέρα - που... ήταν η πρώτη φορά, η πρώτη Παρασκευή...
... Ύστερα έπεσε το μάτι του στις φωτογραφίες. Αραδιασμένες στο ντουβάρι, πάνω απ’ το ξυλένιο γραφείο, σαν να τον κοιτάζουνε κι αυτές περίεργα. Σα να ρωτούνε :
   - Τι ζητάς εσύ εδώ ;
   Σε μιαν άκρη βλέπει τη δικιά του. Δυο πόζες, πλάι πλάι, απάνου στο ίδιο καρτόνι. Η μια φάτσα, κατάμουτρα. Η άλλη τα πλάγια, προφίλ.
   Και βλέπει το μούτρο του. Όμοιο κι απαράλλαχτο σαν τα μούτρα που είχε δει κάποτε, σε κάποιο βιβλίο του Λομπρόζο: το πιγούνι απάνω στραβό, τα μαλλιά πεσμένα στο κούτελο, που εξαιτίας αυτός ο λόγος φαίνεται πιο πολύ στενό. Κι η ματιά... Ω! η ματιά... Όση ηλίθια χτηνωδία μπορεί να χωρέσει μέσα σε δυο χαυνωμένα μάτια βουβαλιού, λες και μαζεύτηκαν μέσα σ’ εκείνα τα μάτια της φωτογραφίας.
  Κι απορεί με το νου του :
  - Ώστε λοιπόν έτσι; Έτσι είμ’ εγώ ;
  Η γυναίκα με την αντρίκεια τη φωνή κάνει το μάτι, και ρωτά:
  - Τι χαμπαροχάμπαρα απ’ εκεί χάμω;
  Ο κουτσός γυρνά ανάποδα και με το χέρι του χτυπάει τον πισινό του:
  - Λιμοκοντόρος με το ζακέ!...
  Ένας απ τις αδελφές χαχανίζει.
  - Σου στέλνει χαιρετίσματα σε μήλο δαγκωμένο... Ταύτα και μένω...
  Μια άλλη γυναικεία φωνή απ’ την παρέα του ξουρισμένου αναστενάζει.
   Αχ, αχ, αχ !... Αχ, αχ, αχ !... Πώς μου τα λέγεις ταύτα !...
  Ένα-δυο άλλοι κοιτάζουν τον καινουργιοφερμένο που δεν προσέχει στα πειράγματα ή καμωνότανε πως δεν προσέχει. Αυτό τους πεισμώνει πιότερο.
  Εκείνος ξαφνικά κοιτάζετ’ αλάκερος.
  Η όψη του άστραψε. Τώρα θυμάται.
  - Μα βέβαια!... Πώς να μην είσαι ένας τύπος του Λομπρόζο, αχτένιστος, άνιφτος, ξαγρυπνισμένος αλάκερη νύχτα στο μπουδρούμι, και να σε στέλνουνε πρωί 
  πρωί, στη «σήμανση»; Πώς να μην είσαι σε τέτοια χάλια, σα σου λένε: ακούμπα πίσω στο ξύλο! Κοίταζε καλά μέσα στο φακό! Καλά!... Όχι έτσι, όχι έτσι... Απάνου το κεφάλι!... Γύρνα τώρα πλάγια, ακούμπα το μάγουλο... Έτσι! Κοίτα εκείνο το καρφί.
   Μα την αλήθεια, δε θα κουράστηκε πολύ ο μπαρμπα- Λομπρόζο, αν διάλεξε τους τύπους του μέσ’ απ’ τα αρχεία του αστυνομικού πανθέου.
   - ... Πώς να μη βγεις με μακρουλό κεφάλι, ε;
   Περνώντας από δίπλα του, ο κουτσός ο ξουρισμένος επίτηδες τον σπρώχνει.
   Λέει κιόλας:
   - Μπαρδόν μουσιού... Κομανταλεβουμπιέν !...
   Αυτός τα χάνει, ξεροκοκκινίζει. Μόνο ο μελαχρινός που στέκεται όρθιος, μόνο αυτός δε γέλασε. Σηκώνεται με το κομπολόι στο χέρι και τραβά μια κλοτσιά του κουτσού.
   - Ακούς εκεί τον τσόγλανο !... - λέει σα να μιλάει μόνος του.
   Κι ύστερα του κουτσού :
   - Μωρή!... Ξέρεις μωρή με τι άνθρωπο έχεις να κάνεις, ε; Ξέρεις τι καπνό φουμάρει ο άλλος; Γλέπεις, γλέπεις γάντια, γλέπεις τζάμια στα μάτια... Καρδιά μπορείς να δεις ρε, ε ; Μόνο τα κορόιδα τάχατες φοράνε σαχλαμάρες. Βρε συ ; Ε ;
   Ύστερα γυρνά και καταδέχεται να μιλήσει στους άλλους.
   Σιγανά:
   - Κι αν είναι τίποτα σου ’πα μου ’πες;... Ε; Αν είναι κανένας απ’ τους μεγάλους μας... Απ’ τους Ευρωπιάνους; Γιατί μια φορά, Παρασκευή μέρα τι δουλειά έχουνε τα κορόιδα εδώ χάμου στην επιτήρηση;
   - Ορίστε;
   Τσιμουδιά οι άλλοι.	
   Τώρα κοιτάζουνε προσεχτικά τον καινουργιοφερμένο, σχεδόν με σεβασμό. Ένας-δυο φαίνεται ν’ αμφιβάλλουν ακόμα. Γιατί το λοιπόν, αν είναι κάποιος, γιατί να μην πάρει με το χέρι του το δίκιο του; Γιατί να μη δώσει ο ίδιος την κλοτσιά; Ωστόσο όλοι τους πολεμούνε να θυμηθούνε πότε άλλη φορά τον έχουνε ξαναδεί στην πιάτσα. Η όμορφη με τα χαλκαδιασμένα μάτια τον κοιτάζει από πάνω ίσαμε κάτω. Σηκώνει τα πηχτά της ματόκλαδα κι επίμονα πολεμάει ν’ αντικρίσει τη ματιά του. Μια βαθιά ανάσα φουσκώνει τα στρογγυλά της στήθια. Το στόμα της, εδώ στην άκρη, εκεί που σμίγουνε τα χείλια, σουρώνει αλλιώτικα, νευρικά. Η άλλη με την αντρίκεια φωνή ξεχνιέται, κοιτάζοντας την όμορφη. Κι αφήνει να της πέσει το κλειδί.
   Εκείνος με τις μουστάκες τις βαμμένες κουνάει ακόμα δύσπιστα το κεφάλι του. Ίσως να ετοιμάζει καμιά νέα προσβολή, για να βεβαιωθεί τέλος πάντων. Μα ο κοκκινοτρίχης σκύβει και του λέει:
   - Άκου τον Αράπη !... Δεν πρόκειται περί κορόιδο. Άπαξ Παρασκευή ημέρα... Τίποτα μαγκιόρος θενά ’ναι και να μου το θυμηθείς.
   Τώρα, η υποψία αυτή γίνεται σιγά σιγά πίστη. Τα γυαλιά, και το καθετί που τους κινούσε πρώτα την περιφρόνηση, άρχιζε τώρα να τους κινεί το σεβασμό.
... Θα πει πως είναι και... περί δια γραμμάτου...
Ε;
   - ... Ίσια ίσια, οι τέτοιοι βγαίνουνε μαγκιόροι στην τέχνη.
   Η όμορφη λέει της γριάς :
   - Θυμάσαι καλέ άμια ;... Θυμάσαι το Μουσιουζάν, το Κωνσταντινουπολιτάκι, ε;
   - Αμέ !...
   - Τέτοιος δεν ήτονε; Εκείνος φορούσε και γάντια. Γάντια στα χέρια και γάντια στα ποδάρια.
   Θέλει να πει τις γκέτες.
   - Ψέματα, καλέ άμια;...
   - Ο Μουσιουζάν κι αν έκανε παστρικιά δουλειά με τη γραμματική, με το κουμπάσο και με την αριθμητική, λέει αυτή με την αντρίκεια φωνή. Μα η όμορφη την αποπαίρνει.
   - Και πού γύρισε μωρή να σε κοιτάξει εσένα ο Μουσιουζάν ;
   - Εμένα; Ο Μουσιουζάν εμένα; Βρε αυτός δε με πούλησε δυο φορές ; Αυτός δε μ’ έβαλ’ αμανάτι;
   - Εσένανε, εσένανε να καταδεχτεί τη στράτσα ο Μουσιουζάν;
   Παίρνει καβγάς.
   Μα ο κοκκινοτρίχης σηκώθηκε και πλησιάζει τον νέο. Τραβάει λίγο στα έξω το δεξί του το κανί. Και κατεβάζει πιο στραβά το καβουράκι του.
   Συστήθηκε:
   - Ο Γιωργούλας ο Έρωτας... Έχω την ευχαρίστηση... Απ’ της Κρεμμυδαρούς τα παιδιά, απ’ την ταράφα του Στραβολαίμη τότες... Όλο και θα ’χετε ακουστά. .. Εξαιτίας που τον ονοματίζουνε και στην Αυρώπη το Στραβολαίμη. Και χαίρουμαι περί τη γνωριμία...
   Ο Αράπης άφησε την προσωρινή αδιαφορία του και προσέχει.
   Οι ξουρισμένοι, ο ένας στην αγκαλιά του άλλου, περιμένουνε ν’ ακούσουν τίποτα όνομα, τίποτα καθέκαστα :
   Όπου ανοίγει η πόρτα και μπαίνει ο ανθυπομοίραρχος. Όλο μεγάλα και τζιριτζάντζουλα. Όλο μυρουδιές και χριστούγεννα και κοσμετίκι με την οκά.
- Αντώνιος Πετρούσης του Νικολάου, είπα!... Κι ο ανθυπομοίραρχος χτυπάει θυμωμένα τη γροθιά του απάνω στ’ ανοιχτό τετράδιο.
   -  Καλέ Γεωργία! Καλέ Γεωργία! Εσένα φωνάζει... λέει ο κουτσός και σπρώχνει έναν από τους ξουρισμένους. Αυτός αφηρημένος, σα να είχε ξεχάσει το παλιό του τ’ όνομα, πετάχτηκε και φωνάζει:
   - Παρών!
   - Πού τον έχεις το νου σου, μωρή; - λέει ο αξιωματικός. Κι εξακολουθεί τον κατάλογο.
   - Ταραμπομπλά !... Ταραμπομπλά !... Κυρ-αστυνόμε!... κάνει στα κρυφά αυτή με την αντρίκεια φωνή, σκύβοντας να πάρει το κλειδί της.
   Έναν έναν, ο ανθυπομοίραρχος, φωνάζει όλους τους ξουρισμένους. Ο κουτσός κάθε φορά σπρώχνει κι ένα τους.
   - Νερατζούλα, μωρή Νερατζούλα !...
  - ... Εσένα φωνάζει, Λευκοθέα, η σειρά σου, Λέλα... Λολόττα!...
  Είπανε όλοι τους το παρών.
  - Ευάγγελος Παπαδόπουλος του Δημητρίου, ή Γιωργούλας ο Έρωτας ή...
  - Παρών ! είπε ο κοκκινοτρίχης.
  - Ευστράτιος Τεκτονίδης του Αποστόλου ή Τόφαλος...
  - Παρών! είπε κείνος με τις μουστάκες.
  - Κωνσταντίνος Αδαμίδης ή... Αράπης!...
  - Παρών! είπε μια βαριά φωνή.
  - Θηρεσία Λουίζου του Θεοδοσίου ή Σόνια...
  - Παρών ! πετάχτηκε η όμορφη με τα χαλκαδιασμένα μάτια.
   - Παρούσα, μωρή !... την αγριοκοίταξε ο ανθυπομοίραρχος. Παρούσα λένε.
  Η γριά, στη γωνιά της, κούνησε το κεφάλι της.
  - Καλέ βέβαια !...
  Ύστερα ορμήνεψε την άλληνε με την αντρίκεια τη φωνή:
  - Δε λένε πια παρών οι γυναίκες... Πάει, πέρασ’ αυτή η μόδα... Παρούσα λένε τώρα... Τ’ ακούς;... Κι έχε το νου σου !... Παρούσα !... Να θυμάσαι την πατούσα...
  - Σκασμός, βλασαρού !... πρόσταξ’ ο αξιωματικός. Κι εξακολουθεί : Καλλιόπη...
  - Παρών! φώναξ’ αυτή με την αντρίκεια φωνή.
  Πρόσεχε τόσο να μην κάνει λάθος, που απ’ το φόβο της τα λάθεψε.
   - Παρούσα, μωρή τσίκνα!... θύμωσε ξανά ο αξιωματικός.
   - Θεανώ Κορμά του Αποστόλου ή Μακαρόνα !...
   - Πατούσα! λέει η γριά απ’ τη βιάση της.
   - Τι σου ’ρθε, μωρή καπνικαρέα;... Κι έβρισε Χριστούς και Παναγίες ο ανθυπομοίραρχος - Φτου... που δε θ’ ανθρωπέψετε ποτέ σας!
   Τέλος, άμα ήρθε η σειρά του καινουργιοφερμένου είπε κι αυτός παρών πριν ακούσει τ’ όνομά του. Ο αξιωματικός σήκωσε το κεφάλι του και τον αγριοκοίταξε. Εξακολουθεί να τον κοιτάζει αργοκλείνοντας το τετράδιο.
   Μουρμουρίζει:
   - Πάει καλά!... Όλοι παρών και σήμερα...
   Η Μακαρόνα του αντιμιλεί:
   - Εμείς, κυρ Σωτηράκη, δεν είμαστε παρών...
   - Τι λες, μωρή;
   - Εμείς οι τρεις είμαστε παρούσα!...
   Ο αξιωματικός κατεβάζει τα δώδεκα ευαγγέλια...
   Κι η Μακαρόνα σαστισμένη :
   - Έτσι δε μας είπες ντε να λέμε;...
Ο ανθυπομοίραρχος έβγαλ’ ένα σημειωματάριο απ’ την τσέπη του.
   - Για κόπιασε ρε συ εδώ!... Ρε Τόφαλε!...
   Ο μουστακαλής σιμώνει. Τόνε ρωτάει ο αξιωματικός που βρισκότανε τη νύχτα της Δευτέρας προς την Τρίτη;
   - Πού ήμουνα; Πού ήμουνα ;... κόμπιασε αυτός και ξεροκατάπιε το σάλιο του. - Πού να ’μαι;
  Σταυροκοπήθηκε:
  - ... Να!... Μα τον τίμιο Σταυρό... κυρ-μοίραρχε !... Μα την άγια Μετάδοση !...
  Ο άλλος του ’κοψε το βήχα.
  - Σε τα μας ρε ;... Σε τα μας... Την Ευανθία ;... Δίχως να χρειαστούνε πιότερες εξηγήσεις μεταξύ τους, καταλάβαν ένας τον άλλο τους.
  Ο μουστακαλής πήε να ξανακάνει το σταυρό του και του ήρθε ξανάστροφο το χαστούκι:
  - Τα τρώω ’γω τέτοια χάπια ;... Ε ; Έτριξε τα δόντια του ο ανθυπομοίραρχος.
  Τα ’τριξε κι ο άλλος τα δόντια του, τα ’τριξε για να μην ξεσφίξουνε, για να μην του φύγει καμιά βρισιά.
  Κοιτάζουν όλοι φοβισμένοι.
  Κι αυτός με τις μουστάκες κοτζάμου άντρας, ταπεινωμένος, ντροπιασμένος, έχει καθαρή συναίσθηση πως η τύχη του κρέμεται απ’ τη διάθεση κι απ’ την κρίση αυτού που συγκέντρωνε εκείνη τη στιγμή όλες τις εξουσίες στο χέρι του - στο χέρι που κόντευε να του τσακίσει τη μασέλα.
  Έτσι είναι άμα είσαι τσαμπουκαλής και βρίσκεσαι έξω απ το νόμο... έτσι είναι!...
  Βουβός, κομμένο το αίμα του, περιμένει υποταχτικά την τελειωτική απόφαση. Ένα ναι, ένα όχι, ήταν η φυλακή η ελευθερία...
  Περιμένει.
  - Άντε χάσου, μπαγάσα!... Και θα σου κόψω τα πόδι’ άλλη φορά.
  Το σκοτεινό μούτρο φωτίστηκε :
   - Να ’σαι καλά, κυρ Σωτηράκη!... Ο Θεός... Ο Θεός που βλέπει την καρδιά σου, μακάρι να σ’ το δώσει απ’ αλλού... Να μ’ αξιώσει να τα δω πλάκα τα γαλόνια. ..
   ... Και μια ραχοκοκαλιά αντρίκεια, που δε συνήθιζε να σκύβει παρά μόνον όταν ήτανε χαμηλά οι κλειδωνιές στην ώρα της δουλειάς, έσκυψε τώρα, τσακίστηκε, διπλώθηκε στα δύο: ένα σκουπίδι, ένα τίποτα...
   - Ασιχτίρι χάσου!... προστάζει παντοδύναμος και παντοκράτορας ο άνθρωπος της εξουσίας.
   Όλοι τους ανασαίνουν...
- Αράπη!...
   Βιαστικός τώρα, γρήγορος, ξεχνώντας για μια στιγμή τη συνηθισμένη του σοβαρότητα, ο Αράπης πετάχτηκε και στάθηκε μπρος στο γραφείο σε στάση προσοχής·
   - Αράπη!... ξαναλέει βαριά ο ανθυπομοίραρχος και τον κοιτάζει στα μάτια. Εκείνος δεν τα χαμηλώνει.
   - Τη νύχτα ;... Κι ο ανθυπομοίραρχος κοντοστάθηκε. Ο Αράπης έπαψε ν’ ανασαίνει.
   - Τη νύχτα της... Κεριακής προς τη Δευτέρα... Και τη Δευτέρα το πρωί!... Πού ήμασταν, Αράπη;
   Όσο ξαφνικά κι αν τον κατακεφάλιασε τ’ απρόσμενο αυτό ρώτημα, ο Αράπης δεν τα ’χασε. Εξάλλου, δεν είν’ απροετοίμαστος. Ωστόσο, θέλει να βυθομετρήσει καλά τη σκέψη του αστυνομικού.
   Έπρεπε να ξέρει ίσαμε πού φτάνουν οι υποψίες, ίσαμε τι βαθμό τού ρίχνει άδεια για να πιάσει γεμάτα. Αυτό προσπαθεί να ’βρει για να πατήσει σε γερό σανίδι. Και πολεμάει να κερδίσει χρόνο.
   - Ορίστε; λέει σα να μην καλοάκουσε.
   Ξέροντας φαίνεται τη δουλειά του, ο αστυνομικός δεν του άφηνε καιρό.
   - Αυτό που ρώτησα ! κάνει βιαστικά δίχως να χάσει λεπτό να του ξηγήσει και σ’ αυτόν πως δεν τα τρώει τέτοια χάπια.
   Απ’ την προσοχή που τόνε κοίταξε ο αξιωματικός τον Αράπη, απ’ τη μαστοριά που έβαλε ο Αράπης για να μελετήσει τον αξιωματικό, κατάλαβαν κι οι δυο τους πως κάτι πολύ σοβαρό ήτανε στη μέση. Κοιτάζουνται στα μάτια, πολεμώντας ο καθένας τους και να κρυφτεί μα και να πιάσει το μυστικό του άλλου. Μάστορας ο ένας, μάστορας κι ο άλλος, αναγνωρίζοντας σιωπηρά ο καθένας τους την αξία του αλλουνού, μηχανικά, ψυχόρμητα, πολεμούν να πάρουν την πιο συμφεροντική θέση στη μονομαχία που αρχίζει, σκληρή κι αδυσώπητη.
   Μα όλα αυτά γρήγορα, στ’ άψε-σβήσε. Μήτε του αξιωματικού συμφέρει να χρονοτριβήσει μια κι άρχισε, μήτε του Αράπη συμφέρει να κομπιάσει, αν και με κάθε τρόπο του χρειάζεται καιρός. Ξαφνική και κεραυνοβόλα η επίθεση, βρήκε ξαφνική κι απρόσμενη την άμυνα. Γιατί ο Αράπης γρήγορα είχε απαντήσει:
   - Που ήμουνα;... Πού ήμουνα;... - Και καμώνεται πως ψάχνει να βρει.
   Δε θυμάται κανείς μονομιάς την Παρασκευή τ’ απόγεμα πού ήτανε την Κυριακή το βράδυ. Μονάχα προετοιμασμένοι και μελετημένοι ξεφουρνίζουν με το πρώτο έναν ψεύτικο τύπο.
  Αυτό αμυδρώνει κάπως τις υπόνοιες του αξιωματικού. Κι ο Αράπης είδε μες στα μάτια του αντιπάλου τον πρώτο κλονισμό, γιατί ανεπαίσθητα σκυθρώπασε λίγο η πρώτη τους λάμψη... Τόσο λίγο.
  Ναι, ο Αράπης κατάλαβε πως απόφυγε μ’ επιτυχία το πρώτο χτύπημα. Γελαστός τώρα, μ’ έναν τόνο ειρωνεία, και πρόκληση, δεν ευχαριστιέται μονάχα στην άμυνα. Πήε ένα βήμα μπρος.
  - Τι ρωτάς, κυρ-Σωτηράκη;... Αφού το ξέρεις πού ήμουνα... Τι ρωτάς το λοιπόν;...
  Αχ!...
  Το κατάλαβε και μόνος του. Δύο-τρία λόγια λιγότερο, και θα ’λεγε ό,τι έπρεπε. Είχε πει πάρα πολλά. Εξάλλου, είχε αφήσει στον αξιωματικό πάρα πολύν καιρό για ν’ αντιληφτεί αυτός πως μια τέτοια προανάκριση θα ’τανε πιο καλά να μη γίνει μπρος στους άλλους.
  - Αράπη! λέει σχεδόν αργά και ήρεμα ο αστυνομικός.
  Και να που τώρα ο νους του Αράπη δεν είναι πια συγκεντρωμένος στην άμυνα. Ο αξιωματικός πατούσε ένα κουμπί. Κοιτάζει τους άλλους που περιμένανε σειρά και προσέχουνε να δούνε ποιος απ’ τους δυο θα βγει ο πιο καπάτσος, ποιος θα φάει τον άλλονε. Παγώσανε όλοι τους. Η πόρτα άνοιξε. Ένας χωροφύλακας. Του Αράπη το μάτι σκοτίστηκε. Το λοιπόν τώρα οι υπόνοιες του αξιωματικού είχανε κάπως δυναμώσει! Εξόν απ’ αυτό, η θέση του Αράπη βάραινε κατά πολύ. Αν εξακολουθούσε η ανάκριση εκείνη την ώρα, στο πόδι, στ’ άψε-σβήσε, οι ελπίδες του θα ήτανε πολλές. Αν τον απομονώνανε τώρα για να εξακολουθήσει ύστερ’ η προανάκριση, ναι μεν του δινότανε καιρός να ετοιμαστεί, αλλά πολύ πιο έτοιμο για την επίθεση θα ’βρισκε τον αντίπαλό του. Κι ύστερα είναι καλό να μην αρχίσει μια φορά να βουλάει το έδαφος. Κάθε που χώνεσαι και παραμέσα θέλεις και δράκου ρίζα για να γλιτώσεις ύστερα!
  - Μέσα!... έκανε ο αξιωματικός στο χωροφύλακα, δείχνοντας τον Αράπη.
  Αν και το περίμενε αυτό ο Αράπης, ωστόσο ανατρίχιασε. Καταλάβαινε πόσο άλλαξε η θέση του. Δίχως να χάσει καιρό, σε μιαν άγονη για την ώρα αυτοκριτική της γκάφας του, νιώθοντας πως πέφτει, βάζει όλα του τα δυνατά να πέσει τουλάχιστο στα πόδια του. Έτσι, αντιλαμβανότανε τώρα μιαν άλλη ασύγκριτα πιο επικίνδυνη συνέπεια του πρώτου λάθους. Ένας κίνδυνος πολύ πιο θετικός, πολύ πιο μεγαλύτερος από τις πρώτες αόριστες υπόνοιες του αστυνομικού, τον απειλούσε. Όταν  είχε πολεμήσει να κερδίσει χρόνο προς όφελός του, έχασε χρόνο προς ζημία του. Μη προβλέποντας ακόμα στην αρχή το ενδεχόμενο της απομόνωσης, δεν πρόφταξε να πει όταν έπρεπε πού πάνω-κάτω βρισκότανε εκείνη τη νύχτα. Έτσι, θα τ’ ακούανε κι οι άλλοι, θα το διαδίδανε έξω, κι αν θ’ άρχιζε τακτική ανάκριση, τα πράματα θα ήτανε λίγο-πολύ εντάξει. Αντί να κάνει κι άλλο σφάλμα, να χάσει καιρό για να διαμαρτυρηθεί, ο Αράπης με κάθε θυσία, επιβαρύνοντας αναμφίβολα τη θέση του για την ώρα, προσπάθησε να κάνει ό,τι είχε παραμελήσει πρωτύτερα.
   - Στης Φεφρονίας από νωρίς κι ύστερα στου...
   - Μέσα!... Χύμηξ’ επάνω του ο ανθυπομοίραρχος, που νιώθοντας τώρα κι αυτός τις βαριές συνέπειες του δικού του λάθους, πολεμάει να γλιτώσει ό,τι ήτανε ακόμη δυνατό να γλιτώσει απ’ τη ζημιά.
   Ανασηκώθηκε, πήδηξε, σάλταρε. Σπρώχνει μόνος του τον Αράπη, μόνος του κλείνει την πόρτα. Ωστόσο η φωνή του μαγκιόρου ακούγεται απ’ τα βαθιά:
   - Στου Γιακουμή... Στον Πειραι...
   Κι ο κοκκινοτρίχης μουρμουρίζει μες στα δόντια του :
   - ... Τουμπεκί!...
Βέβαια κανείς απ’ τους δυο τους δεν μπορούσε να ήτανε ενθουσιασμένος απ’ την πρώτη αυτή φάση της μονομαχίας. Το σφάλμα του ενός ισοφάριζε σχεδόν με το σφάλμα του άλλου. Τα πράματα γυρνούσανε πάλι στο αρχικό τους σημείο. Πλεονεχτήματα απ’ το κέρδος του χρόνου που θα μεσολαβούσε είχε κι ο ένας κι ο άλλος. Γι’ αυτό και η δεύτερη φάση της μονομαχίας προμηνύεται πιο τραχιά, πιο πεισματάρικια και φυσικά πιο άγρια. Ωστόσο, συγκρίνοντας οι απέξω τη θέση του ενός και του άλλου, βρίσκανε πως για την ώρα ο αξιωματικός είχε πάρει την απάνω βόλτα. Έτσι τους περνούσ’ απ’ το νου.
   - Εσύ, Κοκκινοτρίχη, να περάσεις απ’ εδώ στις δέκα.
   - Όπως επιθυμείτε!... - είπε αυτός.
   - Άιντε τώρα... Κόβε !...
   Βιαστικά διώχνει ο ανθυπομοίραρχος και τις γυναίκες.
   - Άιντε... Τα λέμε την άλλη Παρασκευή.
   Κι ύστερα, σα να ήρθε ξαφνικά στον εαυτό του, πετάχτηκε.
   - Όχι εσύ!... Μακαρόνα... Εσύ στάσου!...
   Πάγωσε και της Μακαρόνας το αίμα.
   Ωστόσο η όμορφη δεν ξεκολλούσε τα χαλκαδιασμένα της μάτια από πάνω απ’ τον καινουργιοφερμένο. Ενώ όλα αυτά γενόντανε τριγύρω της, αυτή τον κοίταζε μ’ ένα ενδιαφέρο που ολοένα αύξαινε, αδιάφορη για όλα τ’ άλλα. Ακόμα κι όταν έκλεινε την πόρτα, κοίταζε, κοίταζε καλά καλά.
   Ο ανθυπομοίραρχος ρίχνει μια ματιά στους ξουρισμένους. Ο καθένας τους είχε στο χέρι του κι ένα χαρτάκι: την αναφορά τους έτοιμη. Εξόν που ήτανε σ’ επιτήρηση, αυτοί κάνανε και το σπιούνο, σαν τέτοιοι που ήτανε. Κάνανε και το χαφιέ, έτσι, τζάμπα, μόνο και μόνο για να τα ’χουνε καλά με την αστυνομία.
   Ο ανθυπομοίραρχος πήρε τα χαρτιά κι έριξε μια γρήγορη ματιά στο καθένα τους. Αντίς να ζητήσει συμπληρωματικές πληροφορίες για την αναφορά, τους ρωτάει σιγανά αν ξέρανε τα σχετικά με τον Αράπη. Τους είπε ακόμη κάτι. Κάτι τους ορμήνεψε. Μιλώντας τους με κομμένα λόγια, τους κοιτάζει ωστόσο με μιαν ανείπωτη περιφρόνηση.
   Όχι πως ξεσηκωνότανε η ηθική του συνείδηση, με το να καταδέχεται αυτός, εκπρόσωπος μιας επίσημης εξουσίας, να ξεπέφτει ίσαμε με τέτοια καθάρματα. Αυτό το πράμα -η ηθική συνείδηση- όπως τουλάχιστο το νιώθει ο κοσμάκης, του ήτανε τέλεια άγνωστο, όπως ήτανε άγνωστο και στον Αράπη.
   Ταγμένος αυτός να επιβάλλει το νόμο, θεωρούσε και πίστευε ηθικό καθετί που δεν απαγορεύει ο νόμος. Ακόμ’ αυτό δεν το παραδεχότανε παρά μόνο για τους άλλους. Σχετικά με τον ίδιο τον εαυτό του, η ηθική του αστυνομικού δε διαφέρει πολύ απ’ την ηθική ενός εγκληματία. Και για τους δυο απόλυτα ηθικό είναι καθετί που εξυπηρετεί τα επαγγελματικά τους συμφέροντα.
   Μήτε για τον εγκληματία μήτε για τον αστυνομικό είναι ανήθικο το να παραβιάζουν το νόμο. Το να τσακωθούν ο ένας ή ο άλλος τους παραβιάζοντας το νόμο, αυτό είναι κακό. Για τον εγκληματία είναι επαγγελματικό δυστύχημα. Για τον αστυνομικό είναι ανηθικότητα. Η διαφορά είναι αξιοσημείωτη βέβαια. Και για τον ένα και για τον άλλο η σύλληψη, η καταδίκη, η φυλάκιση έχουν «ηθικές » συνέπειες. Ωστόσο τέλεια διαφορετικές κι αντίστροφες. Όσο πιο πολλές φορές πάει φυλακή ο εγκληματίας τόσο πιότερο υψώνεται στη συνείδηση της πιάτσας.
   Όσο πιο πολλά υποφέρει τόσο κι αυξάνεται η πείρα του, η μαστοριά του, η τόλμη του. Αυτό γεννά την αντίληψη της παλικαριάς. Και το ’χει καμάρι. Αντίστροφα, όταν πέσει στη φυλακή ο αστυνομικός, ξεπέφτει κι απ’ το επάγγελμά του. Χάνει τη θέση του. Γι'  αυτό είναι ανήθικο να πάει φυλακή.
   Εξάλλου, ο εγκληματίας είναι εκτεθειμένος σε συχνότερους κινδύνους. Έχει ν’ αντιπαλέψει μ’ ολόκληρη στρατιά αστυνομικούς. Ενώ ο αστυνομικός διαθέτει σημαντικά μέσα ενάντια στον κίνδυνο της επαγγελματικής ανηθικότητας. Έχει χίλιους τρόπους ν’ αποφύγει να τον πιάσουν. Και πρώτα απ’ όλα την αλληλεγγύη των συναδέλφων του. Δε βγάζει εύκολα κόρακας κοράκου μάτι.
  Βέβαια, ο αστυνομικός έχει κι αυτός επαγγελματικούς κινδύνους που του δίνουν κι αυτού την αίγλη του ηρώα στα μάτια της « τίμιας » κοινωνίας. Είναι ο φρουρός, ο υπερασπιστής: η εξουσία. Μια κι έρχεται σ’ αδιάκοπη επαφή με το κοινωνικό κατακάθι, φυσικό είναι να ζει στο μεταίχμιο των δυο κόσμων : το ένα πόδι μέσα στο κοινωνικό πλαίσιο, τ’ άλλο στο περιθώριο.
  Η ύπαρξη του εγκληματία, απαραίτητος όρος για την ύπαρξη του αστυνομικού. Η εξοικείωση μοιραία. Μοιραία κι η σύγχυση, μια και με αντίστροφο τρόπο ζούνε κι οι δυο τους από το έγκλημα.
  Αστυνομικοί κι εγκληματίες δυο όψεις στο ίδιο νόμισμα. Βέβαια, το νόμισμα δεν έχει μονάχα δυο όψεις. Δυστύχημα για τον ένα, ανηθικότητα για τον άλλο, η κοινή αυτή πράξη, η παραβίαση του νόμου που τη δημιουργούν κοινές ανάγκες, έχει κοινές βαθμίδες, κοινή ονομασία : πταίσμα, πλημμέλημα, κακούργημα.
  Έτσι, όχι η ηθική συνείδηση του αστυνομικού, αλλά το επαγγελματικό του συμφέρο ξεσηκωνότανε πότε πότε όταν συνεργαζότανε αυτός, προστάτης της δημόσιας ηθικής, με κίναιδους και με πόρνες, με λωποδύτες και με διαρρήχτες. Με τις υπηρεσίες που προσφέρανε αυτοί οι τέτοιοι, κόβανε το ψωμί απ’ τους ανθρώπους της δουλειάς, απ’ τους επαγγελματίες αστυνομικούς.
   Αυτό το ξεσήκωμα το ’νιωθε παραπάνω όταν έβλεπε τους συναδέλφους του να συνεργάζονται με τα καθάρματα. Για τον εαυτό του το πράμα του φαινότανε μάλλον φυσικό, αφού... όλοι τα ίδια έκαμαν. Όσο για τ’ άλλα, αναγνώριζε φυσικό και κοινωνικά αναγκαίο ακόμη το επάγγελμά του κίναιδου και της πόρνης, αν αυτοί είχαν εντάξει τα βιβλιάριά τους. Αυτό έφτανε για να είναι νόμιμα τα επαγγέλματά τους, που η ύπαρξή τους τον σύμφερνε, μια και έκανε πιο αναγκαία ακόμη την ύπαρξη του δικού του επαγγέλματος. Το ίδιο ένιωθε και για τους επαγγελματίες κακούργους, που τους επιτηρούσε και που δεν είχε το πραγματικό δικαίωμα να τους πιάσει παρά μόνο άμα θα ’καναν το έγκλημα κι έπειτα. Μόλο που αυτοί όλοι τους του δημιουργούσαν επαγγελματικούς κινδύνους και επαγγελματικά δυστυχήματα, ωστόσο μήτε έχθρα τους είχε μήτε μίσος. Το ’νιωθε πάρα πολύ καλά πως το επάγγελμά του θα ήταν περιττό, αν δεν υπήρχε έγκλημα και εγκληματίας. Θα ήταν περιττή η αστυνομία των ηθών, αν δεν υπήρχαν κίναιδοι και πόρνες. Περιττή η καταδίωξη, αν δεν υπήρχαν κλέφτες. Στην ουσία, όλοι αυτοί του έδιναν τη δουλειά του, αυτοί του έδιναν το ψωμί του. Το δικό του επάγγελμα έβγαινε απ’ το δικό τους, συμπλήρωνε το δικό τους. Δεν ήταν λοιπόν λογικό, μήτε να τους μισεί μήτε να τους εχθρεύεται τέτοιους ανθρώπους. Γυρνά, τους κοιτάζει, δίχως θυμό, σχεδόν αδιάφορα:
   - Άιντε χαθείτε !...
Είχανε μείνει μονάχα δυο: η άμια Μακαρόνα κι ο καινουργιοφερμένος.
   - Μακαρόνα! λέει ε ανθυπομοίραρχος.
   Κι εκείνη πετάχτηκε.
   -Παρών... Δηλαδής πατούσα... Όχι! Όπως θέλεις πες το, κυρ-Σωτηράκη, εγώ για σένα... για το χατίρι σου, είμ’ ό,τι θέλεις... Να γένω χώμα να με πατήσεις, κυρ-Σωτηράκη...
   - Δε μου λες, Μακαρόνα. Μήπως άραγες ξέρεις που ήτανε ο Αράπης την Κεριακή το βράδυ;...
   Κι η Μακαρόνα συλλογίστηκε.
   - Την Κεριακή!... Την Κεριακή;... ψάχνει στο μυαλό της.
   Ύστερα, με μιαν υπέροχη μιμική που θα τη ζήλευε ποιος ξέρει ποια θεατρίνα -τόσο ήτανε φυσικό το παίξιμο στη σπασμένη μούρη της- θυμήθηκε ξαφνικά:
   - Την Κεριακή!... Ναι!... Είχε πάει στης-Φεφρονίας... της κουμπάρας του...
   Ήτανε τόσο σίγουρος ο ανθυπομοίραρχος για την απάντηση, ώστε δεν μπόρεσε να συγκρατήσει έν’ αδύνατο χαμόγελο π’ ανέβηκε στα χείλη του. Αυτό μονάχα το μάτι ενός Αράπη θα το έπαιρνε.
   Ευχαριστημέν’ η Μακαρόνα απ’ το παιχνίδι της, περιμένει ατάραχη.
   Ίσως ποτέ γάτα να μη γλέντησε τόσο παιχνιδιάρικα με το ποντίκι που είχε ανάμεσα στα νυχάτα πόδια της όσο γλεντούσε εκείνη την ώρα ο ψημένος αστυνομικός με τα καμώματα της γριάς ρουφιάνας.
   Αν είχε άντρα μπροστά του, ίσως το χαμόγελο εκείνο να είχε και μια δόση περιφρόνηση. Μα... Η Μακαρόνα... Μια γυναίκα !... Δηλαδή πλάσμα κατώτερο κατά την ιδέα του... Ε ! Τα κατάφερνε καλούτσικα.
   Και της γλυκομιλεί.
   - Δε μου λες, Μακαρόνα...
   Της γλυκομιλεί ίσως παραπάνω απ’ ό,τι πρέπει, υποτιμώντας σύμφωνα με την αντίληψή του στο πρόσωπο μιας γυναίκας την καπατσοσύνη της παλιάς ξεσκολισμένης δουλεύτρας.
   - Δε μου λες ;...
   Αυτό έφτασε. Τώρα έχει το νου της η Μακαρόνα. Τα μάτια της τέσσερα...
   - Το ξέρεις καλά αυτό που λες; Δηλαδή πως ήτανε στης Φεφρονίας της κουμπάρας του...
   Δεν τηνε φοβέρισε, δεν της θύμισε τις κακές συνέπειες που θα είχε το ψέμα της. Αυτές τις ήξερε πολύ καλά η Μακαρόνα.
   Μάλιστα εκείνος γύρισε και κοίταξ’ αλλού. Καμώνεται τάχατες σα να μην πήρε το μάτι του το κόμπιασμά της και την προσπάθεια που έκαν’ αυτή να πάρει μια γλήγορη τελειωτική απόφαση, να πέσει σ’ έναν απ’ τους δυο τους δρόμους που ανοιγόντανε μπροστά της και που άμα πατούσε μια φορά το πόδι της, ύστερα τελείωσε... δε θα ’πρεπε να ξαναγυρνούσε πίσω.
   - Είσαι σίγουρη, μωρή Μακαρόνα;
   - Ναι!
   Τόνισε αυτή με φωνή σταθερή. Και λέει:
   - Σίγουρη, όπως σε γλέπω και με γλέπεις, κυρ-Σωτηράκη! Ο αστυνομικός τινάχτηκε τώρα λίγο πίσω.
   Ενδιαφερότανε βέβαια να καταλήξει σ’ ένα θετικό αποτέλεσμα. Ωστόσο παρακολουθούσε με κέφι κι ευχαρίστηση το έργο μιας δύναμης αντίρροπης με τη δική του. Κι ήτανε τέτοιο το ενδιαφέρο αυτό που του ήρθε να φωνάξει: « Πρόσεχε, μωρή Μακαρόνα, και στραβοπατάς ! »
   Φυσικά δεν το φώναξε. Ωστόσο τηνε βοήθησε:
   - Πώς είσαι τόσο σίγουρη;...
   Τόνισε λίγο το «τόσο ». Δε χρειαζότανε πιότερο για να καταλάβ’ η Μακαρόνα. Αντιλήφθηκε το χάος που άνοιξε άγρια κι απότομα μπροστά της. Ταυτόχρονα όμως ένιωσε πως της δινότανε μια σπάνια ευκαιρία να γυρίσει όμορφα όμορφα μπρος-πίσω και να πάρει τον άλλο δρόμο: την αόριστη, την αμφίβολη απάντηση. Θα της έφτανε να πει: «Δηλαδής... σίγουρη!... Ναι, βέβαια είμαι σίγουρη... γιατί... έτσι άκουσα...»
   Ωστόσο δε γύρισε ξοπίσω. Διαιστάντηκε την παγίδα. Αντρίκεια κι άφοβα τράβηξε προς την άβυσσο, ίσα μ’ εκεί που δεν παίρνει άλλο.
   Κακά ψυχρά!
   - ... Όπως σε γλέπω και με γλέπεις, κυρ-Σωτηράκη μου... Πού να μ’ αξιώσει ο Θεός να σε δω και μοίραρχο!...
   Ξέρει θετικά η γριά πως το τελευταίο αυτό κοπλιμέντο δεν ήτανε αρκετό να ερεθίσει τη ματαιοδοξία του αστυνομικού με τη λάμψη που θα του ρίχνανε στα μάτια οι ευχές μιας Μακαρόνας, για δυο προβληματικά ακόμη γαλόνια. Ωστόσο, έτσι, και χρόνο κερδίζει ίσαμε που μπορεί να πατάει ακόμη το πόδι της σε γερό έδαφος, και δρόμο ανοίγει φέρνοντας βόλτα τα χείλη του γκρεμού... Καινούργιο στρατήγημα· η τακτική της κολλητσίδας, που τη μεταχειρίζονται προπάντων οι γυναίκες, άλλες ασυναίσθητα, άλλες επίτηδες. Με την πολύλογη αοριστολογία ξεφεύγουν του ανακριτή ή του δικαστή, τους στριμώχνουνε σ’ ένα τέλμα, τους κουράζουνε μ’ ένα εξαντλητικό κι ανώφελο τρεχιό επιτόπου...
   - Έτσι ε ;...
   - Να σε χαρώ, κυρ-Σωτηράκη μου!... προχώρησε ακόμα ένα βήμα η Μακαρόνα στην καινούργια της μέθοδο. Και προσθέτει:
   - Γιατί, άκουσε να σου πω... Δηλαδή να σου εξηγηθώ σπαθί και να σε ρωτήσω... Έτσι να χαρώ... Να με νεκροφιλήσεις, που λέει ο λόγος... Ε;
   - Κατεργάρα!... της έκοψε την κουβέντα χαμογελώντας ο αστυνομικός.
   Ε !... Δεν της χρειάστηκε άλλο να καταλάβει πως με το Σωτηράκη δεν έπιανε το κόλπο. Ωστόσο βιάστηκε να προσθέσει - ό,τι βγάλει.
   - Εγώ ! Εμένανε τη Μακαρόνα με λες κατεργάρα... Σ’ ορκίζομαι στα... μάτια σου, κυρ-Σωτηράκη... στα δυο σου μάτια.
   - Φίλα σταυρό !... της κάνει σοβαρόφανα εκείνος, δίνοντάς της σε σχήμα σταυρού τους δυο δείχτες των χεριών του.
   Εκείνη όχι μόνο δεν κουνήθηκε, αλλά πειράχτηκε κιόλας το φιλότιμό της βλέποντας πόσο υποτιμιότανε η αξία της. Πάει κι η μέθοδος της κολλητσίδας. Τίποτα και μ’ αυτό. Δίχως να περιμένει άλλο τώρα που άρχισε πια να εκνευρίζεται κι η ίδια, τράβηξε γραμμή, να τελειώσει μιαν ώρα αρχύτερα.
  - Έφυγε τ’ απόγεμα απ’ της Παρθενόπης, καλά καλά δε θυμάμαι τι ώρα...
  - Όχι;...
  - Μα βέβαια, απ’ την Κεριακή ίσαμε τώρα, πού να θυμάμαι!... Είπε φεύγοντας : « Πάω στης Φεφρονίας ».
  - Αυτό φτάνει για να είσαι σίγουρη πως ήτανε στης Φεφρονίας;
  Όχι βέβαια. Μα η Μακαρόνα είχε πάει για κάποιο θέλημα στης Φεφρονίας - ... κάποια δουλειά της Κούλας, που έραψε ένα φουστάνι κι επειδής...
  - Και τον είδες εκεί ε; πετάχτηκε απότομα ο αστυνομικός.
  - Φυσικά !...
  - Πάει καλά!... Ε δε μου λες; Ύστερα;... Πού πήγε ύστερα;...
  Βέβαιος πάλι για την απάντηση που θα ’παιρνε, ο αστυνομικός γύρισε και κοίταξε αλλού. Το ήξερε καλά πως η Μακαρόνα θα του ’λεγε ότι ο αφεντικός της είχε πάει ύστερα στου Γιακουμή την ταβέρνα, στον Πειραιά. Πρόφταξε και το φώναξε αυτό ο Αράπης, τη στιγμή που τον έπιανε ο χωροφύλακας. Αυτό περιμένει ο Σωτηράκης, μα ξαφνικά πετιέται. Η απάντηση ήτανε ολωσδιόλου διαφορετική απ’ εκείνη που περίμενε. Μια παιδιάστικη αφέλεια φώτισε το ρημαγμένο μούτρο της γριάς. Μια αφάνταστη αθωότητα έλαμψε στα μάτια της.
  - ... Ξέρω ’γω ;... Τέντωσε το κάτω της αχείλι, ενώ ταυτόχρονα οι ώμοι της σηκωθήκανε λιγάκι. Πάνω στην απελπισμένη της προσπάθεια, μια που έτσι κι έτσι ένιωθε μοιραίο το πέσιμο, στάθμισε τόσο καλά τα λόγια της, που βαστάχτηκε και δεν πρόσθεσε εκείνο το « τι να ξέρω εγώ η κακομοίρα;...» που ήρθε στο στόμα της. Αυτό θα ήτανε παραπάνω απ’ ό,τι έπρεπε, θα ήτανε σφάλμα.
   Ξαφνιασμένος ο Σωτηράκης τηνε κοιτάζει. Αν και γυναίκα η Μακαρόνα, άρχεψε τώρα να υψώνεται στην εχτίμησή του. Δεν της είπε βέβαια μπράβο, μα εκείνη κατάλαβε πως αναγνώριζε ο αστυνομικός την καπατσοσύνη της και χάρηκε τρελά. Ωστόσο η χαρά της δε βάσταξε πολύ. Ο σκοπός της δεν ήτανε να χαρεί γι’ αυτό. Το χρέος της ήτανε άλλο. Κι η αντίληψη που είχε για το καθήκον της έπνιξε γρήγορα τη ματαιοδοξία της. Με το να ’νιωθε ο αστυνομικός την αξία της αυτό θα πει πως η δουλειά της πήγαινε σπόρκα. Ψάχνει το λοιπόν να βρει γλήγορα γλήγορα το φταίξιμό της, ψάχνει να δει αν μπορεί ακόμη κι αν είναι καιρός να διορθώσει τίποτα.
   - Ώστε δεν ξέρεις ; Ε ;
   - Όχι! απάντησε εκείνη απλά.
   - Μα πώς; απόρησε τάχατες εκείνος. Δεν είπανε τίποτα ; Δεν άκουσες να λένε...
   Μαζεύοντας πάλε τις δυνάμεις της, προσπάθησε μια τελευταία φορά να κερδίσει χρόνο, φέρνοντας βόλτα την άβυσσο. Ίσως και της ωφελούσε σε τίποτα. Εξήγησε πως στης Παρθενόπης δεν κάνουνε ποτές λόγο για τις δουλειές...
   - Ώστε μπορεί να ήτανε και σε δουλειά; ρώτησε πονηρά εκείνος.
   - Ποιος ξέρει;... είπε εκείνη γλήγορα. Μια φορά ήτανε στης Φεφρονίας.
   - Κι ύστερα ;... Δεν ξέρεις ; Ε  ; Δεν άκουσες τίποτα.
   Αρχίζει πάλι την πολυλογία της, εξηγώντας πως ο Αράπης δε λέει ποτές του πού πάει.
   - Πώς ποτές; Δεν είπες ότι είπε πως θα πήγαινε, στης Φεφρονίας ;...
   - Καλά!... Εκείνο έτυχε. Το είπε έτσι... Και δαγκώνεται η μαύρη με το σκούνταμα. Δεν είχε ακούσει άλλο τίποτα...
   - Ώστε τίποτα ;... ξαναρώτησε μια τελευταία φορά ο ανθυπομοίραρχος. Καμώθηκε κιόλας πως είχε ολωσδιόλου κλονιστεί στις υπόνοιές του. Κι η Μακαρόνα πέφτει στη φάκα.
Πατάει στα κούφια :
   - Τίποτα!
   Τετέλεσται.
   Η Μακαρόνα κατάδωσ’ άθελα τον αφεντικό της.
   Το χάχανο του Σωτηράκη της δίνει την ανατριχίλα, κι ύστερα τη ζάλη, κι ύστερα...
   Έτσι είναι άμα πέφτει κανείς στο κενό...
   Με τι μούτρα τώρα;... Με τι μούτρα, μωρή Μακαρόνα, θα βγεις στην πιάτσα ; Ε ;...
   Μα το μυαλό της δεν πάει ακόμα στην ντροπή, γιατί ο κόσμος χάνετ’ απ’ τα μάτια της.
   Κι ο άλλος κοροϊδεύει... Ωχ! Το σκληρό το χάχανο...
   - ... Στου Γιακουμή την ταβέρνα;... Στον Πειραία ε ;... Δεν πήγε ;... Κουφή ήσουνα μωρή την ώρα που το ’λεγε;
   Η Μακαρόνα μ’ ανοιχτό το στόμα. Αν έδιν’ από μιας ξαρχής μιαν απλούστερη απάντηση... δε θα γλίτωνε βέβαια τον Αράπη, άλλα και δε θα τόνε κατάδινε. Θα παράτεινε τις αμφιβολίες του αστυνομικού. Ματαιόδοξη δουλεύτρα, ήθελε να φανεί καπάτσα· να γλιτώσει, τον αφεντικό της.
   Αν έλεγε:
   - Τώρα που έφευγε τον άκουσα να λέει πως πήγε και στου Γιακουμή... θα ήτανε σωστό, θ’ άφηνε τα πράματα στη θέση τους. Αν ήτανε πάλι πρωτόβγαλτη, θ’ απαντούσε απ’ εαυτού της τα όσα είπε ο Αράπης φεύγοντας. Φυσικά, δεν ήτανε αυτός ο καλός δρόμος, αλλά ήτανε λιγότερο κακός απ’ εκείνονε που είχε πάρει. Γιατί έτσι η Μακαρόνα και την αμφιβολία του αστυνομικού θα παράτεινε με το φανερά χοντροκομμένο παιχνίδι της - μια και το κάτω κάτω φυσικό θα ήτανε το τρόμαγμά της. Εξάλλου, θα βαστούσε μια καλή πισινή για την ταχτική ανάκριση. Μα έτσι που έκανε, φανέρωσε την πραγματική της σκέψη. Έδειχνε ξάστερα πως κάτι ύποπτο είχε συμβεί εκείνη τη νύχτα.
   Αυτό ήθελε να μάθει κι ο αστυνομικός.
   - Βλέπεις, μωρή Μακαρόνα !... Καμιά φορά οι πολλές οι μαστοριές...
   Μπρος στο ξεκουρέλιασμα η Μακαρόνα σωπαίνει. Θυμήθηκε την τακτική ανάκριση. Κρατήθηκε να μη μαρτυρήσει τίποτα παραπάνω.
   Αλλά μήτε κι ο αστυνομικός επέμεινε. Τι να μαρτυρήσει πια αυτή; Μήπως ο Αράπης θα καθότανε να της έλεγε λεπτομέρειες απ’ τη δουλειά του; Η μήπως θ’ άφηνε να του φύγουν λόγια μπρος στη Μακαρόνα... Ένας Αράπης !...
   Την κοιτάζει τώρα ο αστυνομικός απ’ την κορφή ως τα νύχια : Συλλογιέται τι να την κάνει. Να βγάλει τίποτ’ άλλο ;... Δεν ελπίζει. Να την κρατήσει, για να μην πάει αυτή και δώσει είδηση στους άλλους;... Κι αυτό ανώφελο. Συλλογιέται τώρα αυτός το δικό του σφάλμα, το αρχικό. Οι άλλοι που είχαν φύγει -δεν μπορούσε βέβαια να τους κρατήσει όλους τη στιγμή που είχε μόνο υποψίες για τον ίδιο τον Αράπη-, αυτοί θα το είχαν πει κιόλας στην πιάτσα. Ενώ έπρεπε να τον κρατήσει με τρόπο τον Αράπη δίχως να γεννήσει υπόνοιες. Έτσι, μέσα σε μιαν ώρα, πρόσωπο με πρόσωπο οι δυο τους, θα είχε ξεκαθαρίσει το πράμα. Ή θα βάσιζε τις υπόνοιές του, ή θα τον άφηνε ελεύθερο τον Αράπη. Μια φορά η Μακαρόνα τού ήταν αχρείαστη.
   - Άιντε γεια χαρά !...
   Κι έτσι όπως πηδάει το ποντίκι μόλις δει ανοιχτή την πόρτα της φάκας, η Μακαρόνα πέταξε, χάθηκε.
   Έξω, ακόμα βρέχει. Περνώντας βιαστικά, η Μακαρόνα ξαφνίζεται. Πήρε το μάτι της την όμορφη με τα χαλκαδιασμένα μάτια. Τη Σόνια. Περιμένει σε μια πόρτα.
   Κι η γριά φτύνει δυνατά, με περιφρόνηση. Προσπερνάει.
   - Κακομοίρα !...
   Μονολογάει. Μα είναι τόσος ο οίκτος της γι’ αυτήν την άλλη, που αν μίλαγε δυνατά και την άκουε κανείς, θα νόμιζε ότι η δική της ζωή ήτανε ανθοσπαρμένη.
   - Γυναίκες θα τις πω εγώ αυτές ;... Αμ γι’ αυτό δε θα ανθρωπέψουνε ποτές τους τα ρεμάλια!... - Σα να είχε ανθρωπέψει η ίδια, σα να μην ήτανε ακόμα πιο αξιοθρήνητο ρεμάλι αυτή: γέρικο σάπιο κουφάρι.
   - ... Το λοιπόν, καλέ άμια Μακαρόνα;...
   Τρόμαξε, σήκωσε το κεφάλι της.
   Ο κοκκινοτρίχης, δίχως να τον πάρει είδηση, ήτανε στο πλάι της. Και περπατεί μαζί της.
   - Το λοιπόν, καλέ άμια;...
   - Την είδες την προκομμένη; Την είδες ;... Αντίς να πάει να δουλέψει, κάθεται με τις ώρες και φυλάει...
   - Ποια;
   - Να, η προκομμένη !... Τι τον περιμένει τώρα;
   - Ποιον περιμένει, καλέ άμια;...
   - Ποιόνε ;... Να ! το γυαλάκια !... Σάμπως τον είδε κι άλλη φορά;... Σα να τον ξέρει!... Τι κάθεσαι μωρή ανυπρόκοπη!...
   - Καλέ άμια!... Ο Αράπης;...
   Α !... Ναι!... Ο Αράπης... Του εξήγησε με δυο λόγια πως ακόμη δεν είχε ξεσκαλώσει ο Αράπης. Πρόσθεσε πως καλά πήγαινε η δουλειά... Παρακάλεσε τον κοκκινοτρίχη να περιμένει κι άλλο...
   - Κι αν αργήσει πολύ, δεν είναι ανάγκη να κάνεις τον κόπο... Εμείς θα καταλάβουμε...
   - Τι λόγος, καλέ άμια!... Κόπος είναι αυτός;...
   Η Μακαρόνα τα λέει αυτά όχι γιατί έχει την παραμικρή ελπίδα πως θα μπορούσε να βγει ο Αράπης. Όχι. Μα θέλει να πάει αυτή πρώτη, να προφτάξει αυτή, να δώσει την είδηση. Μ’ όλη τη χολόσκαση που πήρε τον αφεντικό της στο λαιμό της, μ’ όλη την ντροπή για την άθελη προδοσία της, τηνε μεθούσε η σκέψη πως αυτή θα ’λεγε τα καθέκαστα, αυτή θα τα εξηγούσε, θα τα σχολίαζε.
    Ολόκληρη την αποψινή βραδιά, ίσως κι αύριο, αυτή θα ήτανε το σπουδαίο πρόσωπο μέσα στης Παρθενόπης το χαμόσπιτο. Όλοι απ’ το στόμα της θα περιμένανε να  μάθουν.
  ... Κι είναι να μην το χωράει ο νους πως μια τέτοια αφάνταστη ματαιοδοξία έβρισκε τόπο μέσα σ’ ένα τέτοιο ρημάδι της ζωής, σ’ ένα τέτοιο στράτσο, σ’ ένα τέτοιο τίποτα !...
  - ’Άντε !... Άιντε, γιόκα μου !... Σ’ το παρακαλώ πολύ...
  - Καλά, καλέ άμια!... Πάω.
  Ο κοκκινοτρίχης γύρισε ξοπίσω.
  Τον είχε καταφέρει.
- Ορίστε!... έκανε ο ανθυπομοίραρχος ευγενικά στον καινουργιοφερμένο.
  Εκείνος πλησίασε. Ο αστυνομικός δεν ξεκόλλαγε το μάτι του από πάνω του. Ξαφνικά, φαίνεται αλλάζει γνώμη.
  Γιατί όχι; Γιατί να μην ξεμπερδεύει μια και μια με τον Αράπη; Έτσι κι έτσι απ’ την παρουσία του νέου δεν είχε να φοβηθεί. Αυτός δεν είχε καμιά επαφή με τον Αράπη και με τους φίλους της ταράφας. Ύστερα, του ήτανε ευχάριστο του αστυνομικού να δείξει το θρίαμβό του σ’ έναν γραμματισμένο.

   Με την άδειά σας !... λέει υπερβολικά ευγενικός. Τόσο ευγενικός που φάνηκε αστείος στον καινουργιοφερμένο. Η φωνή του δεν είχε μήτε σαρκασμό μήτε ειρωνεία. Στ’ αλήθεια, πολέμησε να κάνει τον « κύριο » και μη ξέροντας απ’ αυτή τη δουλειά, το παράκανε.
   - Με την άδειά σας!... είπε πάλι, σηκώνοντας τους αγκώνες του, όπως οι καβαλιέροι του παλιού καιρού την ώρα που προσκαλούσανε την ντάμα για χορό. Πρόσθεσε πάλι:
   - Συγγνώμην!... Να εξετάσω πρώτ’ αυτόν, για να μας μείνει έπειτα καιρός να ομιλήσουμε και να συνομιλήσουμε. ..
   Αστυνομικός της καριέρας, που ανέβηκε σιγά σιγά και με τα χρόνια ίσαμ’ αυτόν το βαθμό, σχετικά νέος ακόμα, γεμάτος όνειρα και φιλοδοξίες, δε φοβότανε τη δουλειά. Έδειχνε ζήλο, πολύ παραπάνω απ’ εκείνο που απαιτούσε ο κανονισμός. Αντίθετα με τους σπουδασμένους συναδέλφους του, που είχαν βγει απ’ τη Σχολή, είχε καταφέρει να βάλει κάποια τάξη στη ζωή του. Γι’ αυτό, όταν έπιανε να δουλέψει, δεν ήτανε κιόλας τσακισμένος, κιόλας κουρασμένος απ’ τις καταχρήσεις.
   - «Να κάνεις καταχρήσεις!... Δε λέω... Μια και το απαιτεί η δουλειά!... Αλλά εν... μέτρω». Μ’ αυτό το γενικό αξίωμα συνόψιζε τα «προς εαυτόν καθήκοντα ».
Τέλος πάντων, με τον τρόπο που χτύπησε το κουδούνι, φαινότανε πως είχε ακόμη πολλή όρεξη για δουλειά.
   Παρουσιάζεται ο χωροφύλακας.
   - Φέρ’ τον αυτόν εδώ.
  Σε λίγο ήτανε μπροστά του ο Αράπης.
  Απ’ την όλη του στάση καταλάβαινε κανείς πως κατέβαινε πάνοπλος στον αγώνα για την εξακολούθηση της μονομαχίας.
  Βαρύς, μετρημένος, ήρεμος, σχεδόν αδιάφορος. Μόνο μερικές κινήσεις του δείχνανε τάχατες πως βιαζότανε να φύγει, να πάει στη δουλειά του.
  - Μ’ αργοπορείς, κυρ-Σωτηράκη!... είπε σχεδόν με κέφι, δίχως η φωνή του να ’χει τίποτα το δουλόπρεπο ή το παρακαλετικό. Μίλησε σαν ίσος προς ίσο.
  - Να με συμπαθάς... του αποκρίθηκε ο αστυνομικός, δίχως ειρωνεία. Και πρόσθεσε: Εξάλλου, θα τελειώνουμε.
  Έγινε μια μικρή σιωπή. Οι διφορούμενες τελευταίες αυτές λέξεις του αξιωματικού ήτανε τόσο αχρωμάτιστες που μάταια ο Αράπης πολέμησε να κάνει μια οποιαδήποτε προγνωστική. Συμμαζεύτηκε μονάχα, συγκεντρώθηκε, πήρε μια βαθιά ανάσα. Η κρίσιμη στιγμή είχε φτάσει.
  - Το λοιπόν, Αράπη; ρώτησε ο αξιωματικός.
  Δίχως υπεκφυγές, δίχως να ζητήσει πιότερες εξηγήσεις, μια και ήτανε πια έτοιμοι, ο Αράπης προχώρησε γραμμή... Λέει, αραδιάζει ονόματα, κουτσοστέκεται λίγο, δίνει λεπτομέρειες:
  ... Ύστερα έφυγε απ’ εκεί, κάνε στις έντεκα κάνε στις εντεκάμισι, και φτάνει... καλά καλά δεν μπορεί να πει τι ώρα, στης...
  Αυτό που αποφεύγει να πει, και που παραμελεί να τονίσει, είναι τα ονόματα εκείνων που τάχατες τον είχανε δει στο τάδε ή στο τάδε μέρος. Φαίνεται να τα ’χει έτοιμα κι αυτά. Μα περιμένει τη σχετική ερώτηση. Θα είναι η κορόνα του παιχνιδιού του.
   Ο αξιωματικός, σαν αφηρημένος, σημειώνει σε μια κόλλα χαρτί αυτά που του λέει ο Αράπης.
   - Καλά, Αράπη!... λέει ήσυχα ήσυχα ο αστυνομικός. Κι έβγαλε να φουμάρει.
   - Δεν κάθεσαι, Αράπη;...
   Του προσφέρει τσιγάρο.
   Τώρα μονάχα ο Αράπης πάθαινε ξαφνικά εκείνο που δεν περίμενε : Όμοια όπως όταν τραβούνε δυο νοματαίοι ένα σκοινί με δύναμη, πολεμώντας ο ένας να σύρει τον άλλονε προς το μέρος του, κι αφήνει τότες ξαφνικά ο πρώτος την άκρη του σκοινιού, βλέπεις τον δεύτερο να πετιέται ανάσκελα πίσω, το ίδιο έγινε εκείνη τη στιγμή με τον Αράπη. Υπολογίζοντας να βρει αντίσταση δυνατή, είχε βάλει κι αυτός όλα του τα δυνατά. Στ’ άξαφνα βρέθηκε φαρδύς-πλατύς χάμω, τσακισμένος, σακατεμένος. Α, μπα !... Δεν ήτανε, δεν μπορούσε να ήτανε κόλπο. Άνθρωποι ψημένοι στη δουλειά τους, όπως ο Σωτηράκης, δεν σκαρώνουνε ποτέ τέτοια χοντρή μπαμπεσιά σε μαγκιόρους σαν τον Αράπη. Ως κόλπο, το κόλπο πιάνει μονάχα στους πρωτάρηδες, στους ατζαμήδες. Ανάμεσα σε δυο μαστόρους ένα τέτοιο κόλπο πάει στα πουφ !... Και μένει μονάχα η μπαμπεσιά, η άσκοπη, που κατά βάθος δεν είναι παρά μια ομολογία επαγγελματικής ανικανότητας.
   Παίρνει ο Αράπης το τσιγάρο :
   - Σπολάτη!
  Κι ο Σωτηράκης παίζει με την τσιγαροθήκη του.
  - Ασήμι ξέρεις, παστρικό!...
    Σα να μην είχε τίποτ’ άλλο στο νου του ο Αράπης, ενδιαφέρεται με την ταμπακιέρα.
  - Αμερικάνικο, κυρ-Σωτηράκη, λέει, δίχως να την έχει ακόμη πιάσει στο χέρι του.
  Κι ο άλλος ξαφνίζεται:
  - Λες;
  Ήρεμα απλώνει ο Αράπης το χέρι του. Πήρε την ταμπακιέρα και τη χουχουλίζει. Δείχνει με το μάτι του τον αχνό.
  - Λέω, λέει...
  Ψαχνότανε να βρει σπίρτα. Καμωνότανε πως δεν τα ’βρισκε, για να σκεπάσει έτσι το πρωτύτερο φέρσιμό του. Όταν  είχε βάλει το τσιγάρο στο στόμα του ο αξιωματικός, ο Αράπης δεν είχε καταδεχτεί να κάνει τη δουλόπρεπη χειρονομία, να βγάλει να του τ’ ανάψει. Τώρα που ο άλλος του φέρνεται ευγενικά, προσπαθεί να μετριάσει κάπως, να δικαιολογήσει σα να πούμε την παράλειψή του.
  - Άναψε! του πρότεινε τ’ αναμμένο του τσιγάρο ο αστυνομικός.
  - Με το μπαρδόν...
  Κι έσκυψε λίγο με το τσιγάρο στο στόμα.
  Κολλητές οι μύτες των δυο τσιγάρων σμίγουνε σιγά σιγά σε μιαν κοινή φωτίτσα !
  Ανασηκώνει λίγο τα μάτια του ο Αράπης. Κι οι δυο τους κοιτάζουνται στα μαυράδια μέσα. Βλέπει ο καθένας τους στο μάτι του άλλου τη δική του όψη... Έναν ασίκη... ένα μάστορη, ένα μαγκιόρο... Ώσπου οι ματιές με δυσκολία ξεκολλήσανε, με πολλή δυσκολία, κι ως αν το απότομο ξεμπέρδεμά τους, το δυνατό ξετράβηγμα να προξενούσε κάποιο τσούξιμο και στου ενός και στ’ αλλουνού τα μάτια.
   - ... Να ’σαι καλά!... ευχαρίστησε ο Αράπης ρίχνοντας τον καπνό απ’ τη μύτη του.
   Έγινε κάποια σιωπή.
   - Έτσι που λες... άλλαξε, πάλι, κουβέντα ο αξιωματικός, που έπαιζε αδιάφορα πάνω στο τραπέζι τα δάχτυλά του. Ένα απ’ αυτά σαν ολωσδιόλου κατά τύχη χοροπήδηξε δυο φορές πάνω στο κουμπί.
   - Έτσι που λες...
   Μα η πόρτα είχε ανοίξει. Ο χωροφύλακας, σχεδόν σε στάση προσοχής, περίμενε!
   Τώρα ο Αράπης με σκυμμένο κεφάλι ρουφάει απανωτές φορές το τσιγάρο του. Ένας άλλος, στη θέση του, πιασμένη μύγα στην κόλλα, θα παράδερνε ίσως μ’ αγωνία, να ξεκολλήσει, και θα κολλούσε πιότερο. Μα δεν μπορεί ποτέ να ήτανε τέτοια μύγα ο Αράπης. Τρανός και ξακουστός μέσα σε τρανούς, σωστό θεριό, πιασμένο ξαφνικά στα σιδερένια δόντια της παγίδας, υπόφερε καρτερικά κι αγέρωχα τον πόνο του.
   Κι ύστερα... Ποιος ξέρει ακόμα ;... Τα σιδερένια δόντια δαγκώνανε μονάχα τα πόδια του... Βέβαια, αυτό δεν είναι μικρό πράμα. Ωστόσο, όσο είναι μόνο τα πόδια... Ποιος ξέρει ακόμα τι μπορεί να γίνει!... Ποιος ξέρει!...
   - Αν έχεις τίποτα στις τσέπες σου... - λέει ο αστυνομικός, τινάζοντας τις στάχτες του τσιγάρου του.
   Κι έδειξε το τραπέζι.
   Ήτανε κι αυτό μια ξεχωριστή ένδειξη τιμής στον άξιο αντίπαλο, να μη διατάζει να του κάνει σωματική έρευνα ένας απλός χωροφύλακας. Στην ουσία, απ’ το κοπλιμέντο αυτό ο Αράπης δεν είχε καμιά πραχτική ωφέλεια. Ήξερε καλά ο Σωτηράκης πως όταν άνθρωποι σαν τον Αράπη πάνε να δώσουνε παρών, φροντίζουνε ν’ αδειάσουν καλού-κακού τις τσέπες τους από κάθε επιλήψιμο, καθετί το ύποπτο. Ο νικητής της στιγμής, σα να λέμε, άφηνε στο νικημένο την τιμή να φέρει τα όπλα του - όπλα ανύπαρχτα εξάλλου, ή τουλάχιστο ανώφελα.
   Μα όσο τυπική κι αν ήτανε μια τέτοια ρεβερέντζα, δεν άφηνε ασυγκίνητη τη ματαιοδοξία του Αράπη. Η υπόληψη που του είχε ο αντίπαλος ερέθιζε σ’ αφάνταστο βαθμό την ιδέα που είχε ο ίδιος για τον εαυτό του.
   Άρχιζε σιγά σιγά να βγάζει απ’ τις τσέπες του δυο μαντίλια, το κουτί τα τσιγάρα του και τα σπίρτα, ένα πέτσινο πορτοφόλι, ένα μολυβάκι, ένα σουγιαδάκι...
   Έβγαζε κι αναποδογύριζε μια μια τις τσέπες του επιδειχτικά. Μα ο αστυνόμος δεν πρόσεχε καν. Μόνος του ο Αράπης σπρώχνει στην μπάντα το σουγιαδάκι. Άδειασε το πορτοφόλι. Δεν είχε παρά μόνο λεφτά. Το ξαναγέμισε... Και για μια στιγμή ξέχασε τον καημό και το ντέρτι του. Κάμποσο φως περέχυσε το σκοτεινό του μούτρο.
   - Πάμε !... - λέει μόνος του του χωροφύλακα.
   Μα όταν άνοιξ’ η πόρτα, γυρνάει μια τελευταία φορά το κεφάλι του.
   Λέει μονάχα, ξερά, με μιαν αλλαγμένη φωνή:
   - Κυρ-Σωτηράκη !...
   - Αράπη!... κάνει ο άλλος συγκρατημένα. Ωστόσο μέσα σ’ αυτήν και μόνη τη λέξη είχε βάλει όλο το θρίαμβο της επιτυχίας του, όλη την επαγγελματική του έπαρση.
   Ήσυχα  ήσυχα οι αρμοί της πόρτας γλιστρήσανε ένας πάνω στον άλλονε. Δίχως βουή η πόρτα έκλεισε. Έκλεισε όπως πάντα. Και... Τίποτ’ άλλο.
   Έγινε σιωπή.
- Ορίστε!... λέει πάλι ο ανθυπομοίραρχος στον καινουργιοφερμένο.
   Όταν  εκείνος πλησίασε, τον κοιτάζει.
   - Το λοιπόν... εσείς; Εσείς είστε;...
   Και σα να τον στεναχωρεί αυτός ο πληθυντικός, έτσι πάνω-κάτω, όπως θα στεναχωρούσε ο σκληρός κολάρος και τα μανικέτια ένα χωριάτη, ο αστυνομικός κάνει ένα νευρικό κίνημα - πετάει κολάρο και μανικέτια:
   - Σα να λέμε... του λόγου σου είσ’ ο δάσκαλος, ε; Το ξέρεις πως πρέπει να ’ρχεσαι εδώ να δίνεις κάθε Παρασκευή το παρών!... Το ξέρεις πως δεν μπορείς να πηγαίνεις. ..
   Και του αραδιάζει διάφορα κέντρα όπου σύχναζαν εργάτες.
   Ύστερα σταματάει λιγάκι. Καταπίνει το σάλιο του, ξεροβήχει.
   - ... Και τι σας δίνει;... Ε ; Δε μου λες τι σας δίνει αυτή η προπαγάντα;
   Μάταια περίμεν’ απάντηση.
   - Γιατί... για να βάζετ’ έτσι το κεφαλάκι σας στη φωτιά... θα πει πως... Ψέματα λέω ;...
   Μιλιά ο άλλος.
   - Δε μιλάς, ε; Δε θες να τα ξεράσεις, πάει να πει... Έτσι είστε όλοι σας... Το ξέρω !... Αμέ ;... Φαρμασόνοι δεν είστε ;... Το μυστικό της φαρμασονίας κανείς δεν το ξέρασ’ ακόμη... Ψέματα λέω ; Άμα βάλεις λέει με το νου σου να μαρτυρήσεις, η φωτογραφία σου που είν’ απάνω στο τραπέζι τ’ αρχηγού σας, κουνάει, κουνάει... Την κουνάει ο διάβολος και τότες... τετέλεσται! Θα σ’ εύρουμε ξύλο κομμάτι στο κρεβάτι σου, μια κόκκινη μεταξωτή θελιά στο λαιμό... Το βλέπεις που τα ξέρω όλα ’γω ;... Γιατί εγώ τα ’χω σπουδάσει τα τοιαύτα...
   Ο άλλος, ενώ στην αρχή άκουε ξαφνισμένος κι όλο γούρλωνε τα μάτια του, νιώθει τώρα να του ’ρχεται ένα ακράτητο γέλιο. Όμως  κάνει ό,τι μπορούσε για να κρατηθεί, να ’μην ξεκαρδιστεί.
   Ο ανθυπομοίραρχος ακόμη πιο σπουδαίος :
   - Κι ύστερα τι σας έφταιξ’ ο Τίμιος Σταυρός και τον έχετε και τον πατάτε ;
   Μια ιερή οργή τον αναστατώνει ξαφνικά.
   - Γιατί στα συμβούλιά σας βάζετε στη μέση το ιερό ευαγγέλιο και το φτύνετε, βρε σεις ;... Ε ; Θαρρείς πως δεν τα ξέρω εγώ αυτά ; Θαρρείς πως δεν τα μαθαίνω ;... Αφού, αυτό το ίδιο Ευαγγέλιο μιλάει μέσα για σοσιαλισμό, ε; Ανοίχτε βρε σεις πρώτα... Διαβάστε το, να δείτε τι λέει... Όμως  η προπαγάντα δε σας αφήνει! Σοσιαλισμό; Τον ασπάζομαι πρώτος εγώ... και τόνε προσκυνώ... Να σκύψω να τον φιλήσω εκεί που δε σε φίλησ’ εσένα η μάνα σου... Σοσιαλιστής εγώ ! Ναι! εμένανε που βλέπεις... πρώτος και καλύτερος !... Ήτανε κι ο Κύριος ημών Ιησούς Χρίστος σοσιαλιστής... Γιατί σοσιαλιστής θα πει άνθρωπος ο οποίος αγαπάει το νόμο και την τάξη... Το οποίον, ό,τι είναι στραβό θα σάξει... σιγά σιγά... Κι όχι έτσι, άρτσι βούρτσι! Ας περάσουνε πρώτα χρόνια... Ας σιάξει πρώτα ο κόσμος, ας γένουμε πρώτα άνθρωποι, κι ύστερα έλα να μου μιλήσεις περί ισότη... Να σου τα πω εγώ καλύτερα... Και περί φιλοσοφία να σου πω, και μακάρι ό,τι θέλεις... Γιατί, όταν πήγαινες εσύ σκολειό εγώ γυρνούσα... Αυτό δεν το ξέρεις. Κι αν πρόσεξες τώρα, πρωτύτερα, με τούτον δω τον Αράπη...
  Ήτανε βέβαιος ο αστυνομικός πως η προηγούμενη σκηνή θα είχε κάνει εντύπωση στον καινουργιοφερμένο, που κατά βάθος δεν κατάφερνε να τόνε ξεχωρίσει απ’ την κατηγορία του Αράπη, του Κοκκινοτρίχη και των αλλονών. Αφού κι αυτόν τονε καταδίωκε ο νόμος. Ήτανε κι αυτός στα μάτια του κάτι που το κρατούσε στην απόλυτη εξουσία του.
  - ... Γιατί πρέπει να ξέρεις ότι θέλω να σε κάνω... Εμένανε που βλέπεις... Αλλά εγώ... Βλέπεις ; Ε ; Σου κουβεντιάζω σαν κύριος... Σού λέω περί ισότης... Να συζητήσουμε!... Μπρος... Για κοίτα δω! Όχι!... Σε περικαλώ!... Εμένα κοίτα... Είναι ίσα κι όμοια αυτά τα πέντε δάχτυλα ;... Θέλω να μου πεις !... Είναι;... Ε! τότες βρε μανίτσα μου... Τότες πού είναι αυτό που λες τάχατες περί ισότης;... Ε; Όχι!... Θέλω να μου πεις...
   Η σιωπή του άλλου του ’δωσε φόρα. Τόσο ήτανε βέβαιος για τα ακαταμάχητα επιχειρήματα του.
- Δε μιλάς! Αμέ; Και βέβαια, τι να πεις!... Τι μπορείς να πεις ύστερ’ απ’αυτά;... Φως φανερά τα πράματα - κουκιά μετρημένα... Το σουρτούκο σου λέει, να είναι και σουρτούκο μου; Ε; Ούτε νόμοι πια ούτε προφήτες !... Άρπαξε να φας και κλέψε να ’χεις ! Ε  ; Κι όλοι ίσα κι όμοια !... Να μη γνωρίζει πια ο αφέντης το σκυλί και το σκυλί τον αφέντη! Ωραία πράματα !... Κολιός και κολιός απ’ το ίδιο βαρέλι... Καλά βρε ματάκια μου!... Καλά!... Ας πούμε δηλαδής πως αύριο το πρωί γενήκαμε όλοι -όχι σοσιαλιστές, γιατί είμαστε και σήμερα- αλλά... μπολσεβίκοι... Το λοιπόν δε μου λες; Πες μου σε περικαλώ... Ποιος θα σκουπίζει; Ποιος θα σφουγγαρίζει;... Ποιος θα πλένει τ’ αποχωρητήρια ; Ε; Ποιος θ’ αδειάζει τις καταβόθρες... Έχεις το ελεύθερο!... Λέγε μου...
   Νευριασμένος ο άλλος απ’ την τόση φλυαρία, κάνει μια να του φωνάξει κατάμουτρα :
   - ... Εσύ κι οι όμοιοί σου !...
   Όμως  κρατήθηκε.
   Ο αστυνομικός εξακολουθεί.
   - Δε μιλάς, ε ; Αμ τι να πεις ;... Και δε θα πλερώνει λέει κανείς... Θα μπαίνεις εδώ, θα τρως, θα μπαίνεις εκεί θα τρως... Πάνε παρακάτω. Έμπα φάε!... Όλα τζάμπα, ε ;...
   Έσκασε στα γέλια. Τόσο έξυπνα του φαινόντανε αυτά που έλεγε.
   - ... Και τις γυναίκες τα ίδια, ε ;... Πάρ’ την αυτήνα πάνε πλάγιασε... Σ’ αρέσει η άλλη;... Άρπα την και τρέχα... Η γυναίκα μου και γυναίκα σου... Το οποίον οικογένεια μηδέν... Σαν τα σκυλιά στο δρόμο... Μήτε πατέρα να ξέρεις μήτε αδερφό... Μήτε αδερφή... Μήτε πατρίδα λέει... μήτε σημαία... Και ποιος θα πηγαίνει στο στρατό, βρε συ; Δε μου λες; Κι άμα έρθουν οι Βούλγαροι;... Οι Τούρκοι;... Άμα έρθουν στην Αθήνα;... Εσάς δε σας μέλει βέβαια... Δε σας μέλει καθόλου αυτό!...
   Κουρασμένος απ’ τα τόσα που είπε, λαχάνιασε σχεδόν. Κι άλλαξε ύφος.
   - Άκουσε παιδάκι μου !... Σου μιλάω σαν αδερφός εγώ... Σαν πατέρας... Ποιος σε πήρε στο λαιμό του. Ε ; Γιατί εσύ φαίνεσαι καλό παιδί... Παιδί οικογένειας... Ορίστε; Το λοιπόν, ν’ ακούσεις το λόγο μου... Να τα παρατήσεις αυτά... Ακούς ; Στη Ρουσία ; Τα βλέπεις τι γίνεται στη Ρουσία; Μη μου λες όχι!... Το λοιπόν τι είσαι; Τι ήσουνα δηλαδής; Δάσκαλος! Ε; Θαυμάσια !... Ωραία !... Είναι κι αυτό μια δουλειά... Σιγά σιγά θα ρθει κι ο προβιβασμός... Σήμερα στην επαρχία, αύριο στην Αθήνα... Τα ίδια τα δικά μου... Όλοι έτσι δεν αρχίσαμε ;... Εμένανε που βλέπεις, με την υπομονή και με το φιλότιμο, σιγά σιγά, πήρα κι εγώ τον απάνω δρόμο... Θα μου πεις : στην επαρχία στεναχωριέται κανείς. Μήτε πολλά γλέντια μήτε πολλά θηλυκά... Σωστός ο λόγος σου... Πολύ ορθόν!... Πολύ ορθόν!... Αλλά έχεις τα ρεγάλα, τα πεσκέσια... Κι όσο για τα θηλυκά... να κλαυτούν οι άλλοι... καημένε!... Να κλαίουνται οι χήρες, αμ να κλαίουνται κι οι παντρεμένες !... Που λέει ο λόγος δηλαδής... Γιατί εδώ που τα λέμε... Να κλαίγεστε κι εσείς οι δάσκαλοι!...
   Κι έκλεισε πονηρά το μάτι:
   - ... Τι ανάγκη τα ’χετε τα θηλυκά εσείς οι δάσκαλοι !... Εσείς βρε έχετε στα χέρια σας...
   Κι ο υπέρμαχος της ηθικής και της οικογένειας κατάπιε το σάλιο του:
   - ... Έχετε στα χέρια σας σπιτίσιο πράμα... Καϊμάκι!... Μπουγάτσα, που λέει ο λόγος... Τύφλα να ’χουνε τα θηλυκά...
   Μα τώρα ο άλλος δε βαστάχτηκε.
   -  Πάψε λοιπόν !... Χαμένο κορμί!... Πάψε πια !...
   Φωνάζει βραχνά και χτυπάει τη γροθιά στο τραπέζι.
   Ο Ανθυπομοίραρχος πετάχτηκε μια πίσω, κι έμεινε σα μαρμαρωμένος.
   Γουρλώνει τα μάτια του, σα να μην πιστεύει αυτό που είδε.
   Ύστερα του ’ρχεται τρεμούλα :
   - Τι;... Τι έκανε λέει;... Εσύ!... Ένα ρεμάλι... Ένας φαρμασόνος, ένας μπολσεβίκος. Ήρθες βρε συ εδώ να μας κάνεις τον κάργα !...
   Φαίνεται ακόμη θα γυρνούσε το ταβάνι μπρος στα μάτια του. Ξέρασε μια σιχαμένη και πρόστυχη βρισιά. Ύστερα πρόσθεσε λαχανιασμένος:
   - ... Πού θα μου πας βρε!... κι επανέλαβε τη βρισιά!... Α δε σε στείλω ’γω στην... επιθεώρηση... Α δε σ’ τα κατεβάσω εγώ τα βρακιά... Να μου το ξυρίσεις εμένανε αυτό...
   Και μοναχός του τραβάει το μουστάκι του, σήμα της αντροσύνης και της γενναιότητάς του. Πατάει το κουμπί.
   - Ακούς τον αυτάδιο !... Ακούς εκεί !... Ένας φωτογραφημένος...
   Κι άμα παρουσιάστηκε ο χωροφύλακας:
   - Πάρ’ τον μέσα!... Και πες να του τραβήξουν ένα χωροφυλακίστικο !... Για την εισαγγελία αύριο... Αντίστασις εναντίον της εξουσίας...
   Όταν  έκλεισ’ η πόρτα, σουλάτσαρε νευρικά. Σε λίγο ξαναχτύπησε το κουμπί:
   - Τι κάνει αυτός; ρώτησε το χωροφύλακα. Κι ο χωροφύλακας χαμογέλασε.
   - Άκου δω βρε συ!... Πες τους να βαράνε στα ψαχνά... Να προσέχουνε τα σημάδια πες τους, μη μας ανοίξει καμιά φασαρία ο κερατάς... Τι θα μου κάνει θα μου πεις!... Τα τρία δύο!... Σεσημασμένος μια φορά δεν είναι;... Κι αύριο βράδυ στείλτε τον στο διάολο... Ρέστο ή Εισαγγελέα... Πάλε άμα τον θέλω... πάλε στα χέρια μου τον έχω.
   Ενθουσιασμένος ο χωροφύλακας για την τιμή μιας τόσο πολύλογης κουβέντας, ακόμα χαμογελάει.
   - Άιντε τσακίσου!... Κι αυτό που σου είπα... Στα ψαχνά... Μη του σπάσουν κάνα κόκαλο... Τ’ ακούς βρε συ;
   Πάλι ο χωροφύλακας κλείνει το μάτι ως αν η συνενοχή να εκμηδενίζει για μια στιγμή τις αποστάσεις.
Σούρουπο. Έξω βρέχει. Ρίχνει· όλο ρίχνει. Τ’ άσφαλτα χάμω γυαλίζουν σαν καθρέφτες, και πληθαίνουν το χλομό τρεμουλιαστό φως που στάζει πού και πού απ’ τα φαναράκια. Ωστόσο το σκοτάδι άγριο. Κι αρχίζει να τσούζει το κρύο. Στα πόδια κάθε φανού, λες κι είναι πιο φωτερός ο άλλος κόσμος ο ανάποδος που δείχνει μέσα της η βρεμένη άσφαλτο.
  Εκεί κάπου, κάτω από μια τέντα, σουλατσάρει ακόμη ο Κοκκινοτρίχης και μασάει σταναχωρημένος την άκρη του βρεμένου τσιγάρου του.
  Κάποιος γνωστός του, μυστικός, περνάει από δίπλα του.
  - Τι φτιάνεις αυτού, μωρέ Κοκκινοτρίχη;
  - Περιμένω, κυρ-Δημητράκη, να πάψει αυτό το κατρουλόσταγμα.
  - Σαν πολύ ντελικάτος μου ’γινες τώρα τελευταία...
  Ξερόβηξε ο μυστικός και προσπέρασε.
  Ο Κοκκινοτρίχης έκρινε πως άρχιζε να είναι επικίνδυνο αυτό που κάνει.
  Κοιτάζει μια ακόμα, και τραβάει να φύγει: Περνώντας απ’ την πόρτα όπου περίμενε η όμορφη, ορμηνεύει βιαστικός :
  - Μπρακ βρε!...
  Προσπέρασε σχεδόν τρεχάτος.
  Εκείνη τον πρόφταξε. Άρχεψε να βαδίζει δίπλα του :
  - Τρέχει τίποτα ;
  - Κοιμάσαι μωρή τόσην ώρα; απόρησε ο Κοκκινοτρίχης για το ρώτημά της. Ύστερα πάλι του πέρασε κάποια αμφιβολία απ’ το νου. Ρωτάει:
  - Μπας και βγήκε και δεν ανθίστηκα;
  - Ποιόνα λες ;...
  - Έχεις χάλια, κακομοίρα ! Έφτυσε με περιφρόνηση και βιάστηκε να περάσει στ’ άλλο πεζοδρόμιο.
  Ωστόσο εκείνη πρόφταξε να ρωτήσει.
Μπας και τόνε πήρε το μάτι σου, το... γυαλάκια .
  Φεύγοντας γυρνάει το κεφάλι του και της λέει με οίχτο:
  - Δεν ντρέπεσαι μωρή πια !... Δεν κοιτάζεις τη δουλειά σου, παστρικά και... τίμια!...
Μπαίνοντας ο νέος στην κατώγα, τον Αράπη που καθότανε σταυροπόδι, σε μιαν άλλην γωνία., δεν πρόφταξε να τόνε πάρει με το μάτι του. Τα πρώτα χαστούκια του ανάψανε τα αίματα. Φτερνίστηκε κιόλας. Λες και του ρίχνανε χούφτες πιπέρι στα μούτρα. Τα βλέφαρά του ανοιγοκλείνανε με το κάθε χαστούκι, κι όλο έτσουζαν. Δάκρυσε κιόλας. Όχι κλάματα, όχι!... Πέντε, έξι, εφτά... Έχασε το λογαριασμό. Ασυνήθιστος ακόμη στα τέτοια.
   Θόλωσε για μια στιγμή το μάτι του. Δεν ήξερε τι έκανε. Άρπαξ’ ένα χωροφύλακα απ’ τα μούτρα και χύμηξε να του δαγκάσει το μάγουλο. Δεν πρόφταξε. Η καρμανιόλα που του είχε στήσει ο άλλος από πίσω τον έριξε ανάσκελα. Χτύπησε η κορφή του χάμω στις πλάκες. Άνοιξε, δεν άνοιξε το κεφάλι του ;... Δεν πρόφταξε να νιώσει. Μια αρβύλα, με τις χοντρές τις μπρόκες, του ζούπαγε το στήθος. Πήε να σκάσει.
   Και βρισιές!... Βρισιές...
   Κάποιος άλλος είχε μπει στ’ αναμεταξύ. Κάτι είχε πει. Τότες του βγάλανε τα παπούτσια και τις κάλτσες. Τόνε στρώσανε στα μπρούμυτα. Τα πόδια του μπλέξανε σ’ ένα τεζαρισμένο πετσί. Δεν πρόφταξε ν’ αντιληφθεί πως ήτανε το πετσί κάποιου τουφεκιού που το στριφογυρνούσανε, το στριφογυρνούσανε, ώσπου τρίξανε πια οι αστραγάλοι του.
   Φαρμακωμένη όχεντρα -σίδερο αναμμένο-, ο βούρδουλας τού κόρωνε τις γυμνές πατούσες. Το πετσί του σηκώθηκε. Ο πόνος ανέβαινε ίσαμε το μυαλό... τρυπούσε το κρανίο... Πήγαιναν να σπάσουν τα μελίγγια του... Κι ανέβηκε το αίμα να τον πνίξει...
   Ύστερα μια ζεστασιά, μια στεναχώρια, ένας κόμπος στο λαρύγγι... Κι ύστερα... Ύστερα πια τίποτα!
   Είπ’ ο Αράπης απ’ τη γωνιά του, και τρίξανε τα δόντια του - ενός Αράπη δόντια.
   - Τι κουράζεστε βρε στ’ άδικα;... Δε βλέπετε που λιγοθύμησε;...
   Κάποιος έσκυψε, είδε:
   - ... Αλήθεια ο μπαγάσας...
Η κατώγα στενή κι υγρή.
   Ένα γυμνό γκάζι, σε μια γωνιά, σα να κρυών’ η κίτρινη φλόγα του, κι όλο τρέμει. Τρέμει τόσο, που λες και δεν προφταίνει να φέξει κιόλας. Μα είν’ ακόμα νωρίς. Σούρουπο.
   Τα τριγυρινά όλο ίσκιος. Φυσάει απ’ το χωστό φεγγίτη με τα σίδερα, δίχως τζάμι. Τα ντουβάρια μούσκεμα, υγρά.
   Κοιτάζει καλά καλά ο Αράπης τα τριγυρνά του κι ύστερα, σα να πήρε την απόφαση. Σήκωσε τους γιακάδες του. Μα πάλι δεν ευχαριστιέται. Πάει κι έρχεται κάμποσην ώρα. Πατάει γυαλιά. Σκύβει, κοιτάζει ψάχνοντας να βρει κομμάτια απ’ τα γυαλιά του παλικαριού. Είχανε σπάσει με τα χαστούκια.
   Κουράστηκε να ψάχνει άλλο, μια και δεν βρίσκει αυτό που θέλει. Και βγάζει το σακάκι του. Το βγάζει και τ’ απλώνει όμορφα όμορφα σε μια γωνιά. Πλησίασε πάλι το λιγοθυμισμένο παλικάρι. Σκύβει ξανά, κοιτάζει καλά καλά. Στα τελευταία σηκώνει τον νέο στην αγκαλιά του. Τον σήκωσε με τέτοια προσοχή... Ποτές μωρομάνα δε σήκωσε έτσι το παιδί της. Τον πήγε σιγά σιγά στη σκοτεινή γωνιά και τον ξάπλωσε πάνω στο σακάκι του., Ύστερα βλέπει τα παπούτσια του νέου που του τα είχανε βγάλει για να τον δείρουνε στα πόδια. Τα παίρνει, του τα βάζει προσκέφαλο. Κι άμα τον έσιαξε και τόνε συγύρισε όσο μπορούσε, σκύβει πάλι να δει αν ανάσαινε κι αν χτυπά η καρδιά του.
   - ... Φαίνεται ξελιγοθύμησε !... Μα γιατί άραγες ;... Γιατί δεν έρχεται στον εαυτό του;
   Τον έσπρωξε, τον φώναξε, τον χάιδεψε. Θυμήθηκε πως σε τέτοιες περιστάσεις, καλό είναι να τον παίρνεις τον άρρωστο με τα χαστούκια. Έκανε να δοκιμάσει. Τότες ένιωσε μέσα του κάτι πολύ παράξενο, κάτι άγνωρο, κάτι που νόμιζε πως ποτέ δεν το είχε αισθανθεί ίσαμε κείνη τη μέρα : λύπη.
   ... Κι ο Αράπης, ένας Αράπης που καρύδωνε τους ανθρώπους σα να ’τανε σπουργίτια, νιώθει τώρα να του τρέμει το χέρι, να μην μπορεί να δώσει ένα-δυο χαστούκια, όσο κι αν είναι βέβαιος πως τα χαστούκια αυτά θα βγούνε σε καλό. Αυτό πολύ τόνε στεναχώρεσε. Το πήρε για μεγάλη αδυναμία, κι άρχισε τώρα να φοβάται για λογαριασμό του. Στεναχωρεμένος, κάθεται αυτού δίπλα, σταυροπόδι, χάμω. Πήρ’ ένα απ’ τα χυμένα τσιγάρα στην τσέπη του. Καιρός να συλλογιστεί και για την υπόθεσή του, να βάλει κάποια τάξη στις σκέψεις του, να ετοιμαστεί για την ανάκριση. Το ξέρει καλά πως το πρωί θα τόνε στείλουν στον ανακριτή. Μα κείνο που ξέρει ακόμη καλύτερα είναι πως δεν μπορεί να τον βαραίνουν σοβαρές ενδείξεις. Οι αμφιβολίες που έδειξε ο ανθυπομοίραρχος ώσπου να τον συλλάβει του δίνανε να καταλάβει πως μήτε σπιουνιά χώρεσε στη μέση μήτε η αστυνομία είχε τίποτα θετικό στα χέρια της. 'Απλούστατα: ζητούσαν έναν ένοχο. Κάποιος τους χρειαζότανε, και τον πιάσανε στα στραβά, στην τύχη : λαδιά. Αυτό συμβαίνει πολύ συχνά. Το ξέρει: Όταν  η αστυνομία δεν μπορεί να βρει τον πραγματικό ένοχο, πιάνει στα κουτουρού όποιον λάχει και προσπαθεί να του φορτώσει την ενοχή. Τώρα γιατί προτιμήσανε τον Αράπη; Κι αυτό του είναι εύκολο να το καταλάβει. Πρώτα πρώτα, γιατί ένα τέτοιο τριπλό έγκλημα, δυο φόνοι και κλεψιά με διάρρηξη, έπρεπε να ’χει ως δράστη του ένα μαγκιόρο, ένα σεσημασμένο... Αλλιώς, η εκδοχή ότι ανακαλύφτηκε ο δράστης δε θα ήταν αληθόφανη. Εξόν απ’ αυτό όμως, ο ανθυπομοίραρχος, που φως φανερά έριχνε άδεια για να πιάσει γεμάτα, φάνηκε σα να σχημάτισε πια πεποίθηση για την ενοχή του Αράπη, πραγματική πεποίθηση, ύστερα από τη γλήγορη εκείνη προανάκριση. Αυτό τον φοβίζει. Εκείνο που τον φοβίζει ακόμα παραπάνω είναι πως δεν έβλεπε ακόμα στις εφημερίδες να γίνεται λόγος για το έγκλημά του. Δεν ξέρει πια τι να βάλει με το νου του. Γιατί άραγες; Ξέρει πολύ καλά πως η εφημερίδα καταντά πολύτιμη βοήθεια για τον κακούργο. Τον κατατοπίζει, τον βάζει στο δρόμο του, τον προφυλάει. Απ’ την εφημερίδα θα μάθει ο εγκληματίας κάτω από ποιες συνθήκες ανακαλύφτηκε το έγκλημα, κατά πού κατευθύνει τις έρευνες της η αστυνομία, τι υπόνοιες επικρατούν στην ανάκριση, πώς μπλέκονται τα πράματα, και τι μέτρα, πρέπει τέλος πάντων να πάρει αυτός, ο πραγματικός ένοχος. Γι’ αυτό κι ο Αράπης απ’ τη Δευτέρα τ’ απόγεμα κιόλας, άμα έκανε τη μοιρασιά, άρχισε να ψάχνει στα φύλλα.
  Έψαξε σ’ όλα: τίποτα. Είν’ η αλήθεια πως εκείνο τ’ απόγευμα γενότανε πολύς λόγος στις εφημερίδες για κάποιο άλλο έγκλημα: ίσως φόνος, ίσως αυτοκτονία - ποιος ξέρει. Αστυνομία και εφημερίδες απορούσανε. Έλεγαν λεπτομέρειες, είχανε φωτογραφίες, έκαμαν υποθέσεις. Πεσμένος με τα μούτρα στη δική του δουλειά, ο Αράπης παρά τη συνήθειά του δεν έδωσε προσοχή σ’ αυτό το έγκλημα.. Μήτε ενδιαφέρθηκε να ρωτήσει στην πιάτσα όπως άλλες φορές. Βέβαια, η πιάτσα έχει δικές της πολλές πηγές για πληροφορίες. Ωστόσο, είναι λιγότερο ωφέλιμες από τις πληροφορίες που δίνουν οι εφημερίδες. Γι’ αυτό ο κάθε μαγκιόρος παρακολουθεί τα φύλλα ταχτικά, πρωί-βράδυ, όπως ο επιχειρηματίας, όπως ο χρηματιστής. Τα φύλλα θα τον πληροφορήσουν, θα κανονίσουνε τη δουλειά του. Απ’ τα φύλλα θα μάθει πού βρίσκεται και με τι ασχολείται ο τάδε ή ο τάδε επικίνδυνος αστυνομικός. Θα δει τα νεότερα, την κίνηση, και τέλος σε ποιο σημείο βρίσκεται η εξέλιξη του κλάδου του, τι καινούργιο, τι πρωτότυπο εχει να παρουσιάσει απ’ τη μια η πρόοδο του εγκλήματος κι απ’ την άλλη η τελειοποίηση της καταδίωξης. Μα εξόν απ’ όλα αυτά, η εφημερίδα παρέχει κι ακόμη μια σπουδαιότατη υπηρεσία στον εγκληματία. Όταν  πρωτοφανερώνετ’ ένα έγκλημα, σχεδόν ποτές δεν αναγράφεται κατά πρώτο έτσι όπως έγινε πραγματικά. Κάτι θα πλάσει η υποψία του αστυνομικού. Κι αυτό το κάτι θα τ’ αποτελειώσει, θα το κάνει βουνό αλάκερο, η φαντασία του δημοσιογράφου. Έτσι, με λίγη αλήθεια και με πολλή φαντασία φτιάχνουνται κάθε μέρα τερατώδικοι συνδυασμοί, αφάνταστες ίσαμε τη στιγμήν εκείνη υποθέσεις. Κι ο επαγγελματίας του εγκλήματος που θέλει να βγει απ’ τη ρουτίνα, που ψάχνει για κάτι νέο, για κάτι πρωτότυπο, εμπνέεται απ’ τα μυθεύματα της εφημερίδας, που του χρησιμεύουνε ως σχέδια για τη μελλοντική του δράση. Σχέδια πολύ παραπάνω πολύτιμα αφού εκ των προτέρων μπορεί και βλέπει την αδύνατη μεριά της αστυνομικής προσπάθειας σ’ αυτά, ή το σφάλμα, το λάθος, το στραβοπάτημα του υποθετικού δράστη.
Μ’ όλα ταύτα, εκείνη τη Δευτέρα τ’ απόγεμα, ψάχνοντας για τη δική του υπόθεση, ο Αράπης δεν έδωσε σημασία σ’ αυτά. Την Τρίτη το πρωί πάλι τίποτα. Μήτε τ’ απόγεμα. Όλο γι’ αυτόν το φόνο ή την αυτοκτονία ο λόγος. Την Τετάρτη γράψανε τα φύλλα πως θετικά επρόκειτο για φόνο. Γράφανε και γι’ άλλα εγκλήματα, μα επειδής αυτά δεν τα σκέπαζε το μυστήριο, κανείς δεν τα πρόσεχε. Τη νύχτα της Τετάρτης προς την Πέμπτη έγιναν τρεις μεγάλες διαρρήξεις, δυο φόνοι, ένας βιασμός, και βρέθηκαν δύο έκθετα. Μα τι τον ένοιαζε ; Ήρθε κι η Παρασκευή! Διάφορα πράματα, εξόν απ’ το δικό του.
   - Τι διάβολο !... Τι να τρέχει άραγες ;...
   Και να που ανησυχεί τώρα. Εξόν που η έλλειψη της δημοσιότητας τον έχει αφήσει τέλεια ακατατόπιστο και σχετικά απροετοίμαστο, πολύ φοβάται τώρα τη σουπιά. Συμβαίνει κάποτες μεγάλα εγκλήματα να τ’ αποκρύβει τέλεια η αστυνομία για μια-δυο μέρες ίσαμε που να ’χει να παρουσιάσει και στην ανάκριση και στην Κοινή Γνώμη κάτι θετικό, που να δείχνει ότι δεν κοιμούνται ολόρθα τα όργανά της.
   Αυτό του Αράπη του χαλούσε τώρα το κέφι. Αν ήταν έτσι τα πράματα, πήγαινε χαμένος.
   - Κι έτσι θα ’ναι!... Δεν μπορεί!...
Εδώ ήταν ο κόμπος...
   Βέβαια το δυστύχημα, το αγιάτρευτο επαγγελματικό δυστύχημα, δεν είχε συντελεστεί ακόμη. Ίσως κάτι να μπορούσε ακόμη να γίνει. Ωστόσο, ο κίνδυνος ήτανε άμεσος, ήτανε τρομαχτικός. Την πραγματική του θέση, την παράστησε ο Αράπης στο μυαλό του με μια παράξενη εικόνα: Αυτός... ο μάστορης που όλα τα πρόσεξε, όλα τα πρόβλεψε, τώρα εξαιτίας ένα περιστατικό ανεξάρτητο απ’ τη σιδερένια του θέληση, γλιστρούσε, έχανε την ισορροπία του, κατρακυλούσε απ’ τη σκαλωσιά, πάνω στην ώρα που είχε τελειώσει τη δουλειά του. Έπεφτε στο κενό, με μια ξαφνική γληγοράδα που του ζάλιζε το μυαλό. Μ’ ακόμη δεν είχε σκάσει στο λιθόστρωτο, ακόμη δεν είχε τσακίσει, τα πλευρά του. Χάρη στο μαστορικό το φτιάξιμο της σκαλωσιάς, πέφτοντας αρπάχτηκε από κάποιο καδρόνι. Μα κρατιέται στο χάος, σαν τρομαχτικό μετέωρο ανάμεσα σε ουρανό και γη.
   Ο ουρανός ; Τι να περιμένει απ’ έναν ουρανό που τόνε ξέρει άδειο ; Ωστόσο :
   - Βοήθα, Χριστέ !...
   Όχι που ελπίζει τίποτα. Μα τι έχει να χάσει;
   - Και να σ’ ανάψω ένα κερί, Αϊνικόλα μου!...
   Δίνει την υπόσχεση για το κερί και δε χάνει πια καιρό. Το θετικό είναι η γης, η γης που τον περιμένει· η γης η στερεά που την πατούσε τ’ αντρίκειο του ποδάρι και την έκαμε να τρέμει. Μα τώρα δεν είναι πια η γη της πιάτσας. Ο χαμός, το μνήμα τώρα. Αύτη η γη θα του τσακίσει τα πλευρά.
   Για την ώρα, η μετέωρη αυτή θέση του είναι το λιγότερο κακό, βέβαια. Μα ως πού μπορεί να πάει αυτό ; Ως πότε θα ’χε τη δύναμη να βαστιέται με τα χέρια του; Όσο γερά κι αν είν’ τα μπράτσα του, όσο κι αν σφίγγει τις γροθιές του στο καδρόνι, το κορμί του, βαρύ απ’ τις τόσες αμαρτίες που σηκώνει, όλο και ζυγίζει παραπάνω, ενώ τα μπράτσα του όλο και τρέμουν. Ωστόσο, χάρη στο γερό υλικό και χάρη στη φτιάξη του, το μυαλό ακόμη δουλεύει με μιαν αφάνταστη διαύγεια. Ίσως απ’ την κορφή της σκαλωσιάς μπορούσε ο παραγιός του να του ρίξει το σκοινί της σωτηρίας. Αλλιώς...
   Τι μπορεί να περιμένει από τα κάτω!... Απ’ το ανατριχιαστικό βάραθρο;
   Για ν’ αποφύγει τη ζάλη και τον ίλιγγο, για να συγκρατήσει την υγεία του μυαλού του, αποφεύγει πεισματάρικα να στρέψει το μάτι του προς το χάος. Το χάος το διαισθάνεται. Κι αυτό του φτάνει για να πειστεί ότι υπάρχει. Μήτε τον ποινικό νόμο βάζει ακόμη με το νου του -τον ποινικό νόμο, που ο αγράμματος αυτός τον ξέρει απέξω κι ανακατωτά- μήτε που η φυλακή τον περιμένει.
   Ψάχνει το λοιπόν, όλο ψάχνει... Πώς θα ξεσκαλώσει απ’ εκεί. Τώρα, δυο δρόμοι, δυο τρόποι, ανοίγονται μπροστά του. Και πρέπει δίχως να χρονοτριβεί, πριν τον εγκαταλείψουν οι δυνάμεις του, να διαλέξει έναν απ’ τους δυο :
   Να δωροδοκήσει τον ανθυπομοίραρχο και να θαφτεί για πάντα η υπόθεση. Αυτό είναι ένα μέσο σωτηρίας. Το άλλο είναι η απόδραση, η άμεση απόδραση πριν ακόμη τον προφυλακίσουν.
   Καλά και τα δυο τα μέσα. Είχανε και τα δυο τους τεράστια πλεονεχτήματα. Μα είχανε και μεγάλα μειονεχτήματα, μεγάλες ζημιές και τα δυο τους.
   Έτσι, ενώ ο έσχατος κίνδυνος εξακολουθεί να τον απειλεί, αυτός, κρεμασμένος απ’ τα χέρια στο κενό, ανάμεσα στη σωτηρία και στο χαμό, δουλεύει με το μυαλό του, υπολογίζει, μετρά, σταθμίζει.
   Να δωροδοκήσει το Σωτηράκη;...
   Καλά !... Δεν ήταν διόλου δύσκολο να του το προτείνει. Ο αστυνομικός το δίχως άλλο θα δεχότανε. Και θα δεχότανε εύκολα γιατί από μέρος ενός Αράπη που θα του ’δινε το λόγο της τιμής του, δε θα είχε να φοβηθεί την μπαμπεσιά, την προδοσία. Μα ένας Θεός το ξέρει τι θα του ζήταγε ο Σωτηράκης.
   Πρώτα πρώτα, προτείνοντας τη δωροδοκία ήτανε σα να ’χωνε το κεφάλι του μέσα σ’ ένα σκοτεινό φούρνο, σα να παραδινότανε στο έλεος του αστυνομικού, άοπλος, ανυπεράσπιστος, με τα χέρια δεμένα. Γιατί έτσι, μια τέτοια πρόταση θα σήμαινε ομολογία της ενοχής του. Κι ο άλλος, που θα τον είχε πια στην απόλυτη εξουσία του, θα τον έγδερνε αλύπητα, σα σφαχτό. Θα του ζήταγε τρεις φορές πιότερα απ’ όσα είχε κλέψει αυτός. Στην προκειμένη μάλιστα περίπτωση, μάλιστα αυτήν, δε θα μπορούσε κιόλας να παίξει τον παπά στον αστυνομικό. Δε θα μπορούσε λ.χ. να του πει :
  - Ξέρεις, κυρ-Σωτηράκη;... Τζίφος το πράμα!... Τσούκα !... Πήγαμε για μαλλί κι ήρθαμε κουρεμένοι!... Καμπόσα κατοστάρικα μονάχα βρήκαμε !... Πάρ’ τα !... Χαλάλι σου!
  Όχι, δε θα μπορούσε να το πει αυτό. Η κλεψιά ήτανε μεγάλη, κι η ανάκριση θα είχε κιόλας εξακριβώσει τι και τι κλέφτηκε. Ο Σωτηράκης θα το ήξερε. Κι όχι μόνοι αυτό. Οι νοικοκυραίοι, οι νταβατζήδες, όπως συμβαίνει πάντα, σα να είναι θαρρείς ορμηνεμένοι όλοι τους, αναφέρουν στην αστυνομία τέσσερις-πέντε φορές μεγαλύτερη αξία απ’ την αξία που τους κλέψανε. Έτσι είναι όλοι τους. Είτε για ν’ ακουστεί πως τους' κλέψανε πολλά είτε γιατί πραγματικά τους φαίνεται μεγαλοποιημένη η αξία του καθετί που χάνουνε, κάνουν, βλέπεις, τον ψύλλο γκαμήλα όταν πάνε στον αστυνόμο.
  Το ίδιο και τα κορόιδα που έκλεψε ο Αράπης. Ποιος ξέρει σε τι ποσά θα εχτιμήσανε τα κλεψιμαίικα. Κι ο Σωτηράκης φυσικά εκεί απάνω θα βασιστεί για να του πάρει το αίμα της καρδιάς του. Αν και ξέρει πολύ καλά ο Σωτηράκης ότι όχι μόνο τα ποσά που καταθέτουνε τα θύματα είναι φανταστικά, αλλά και πουλώντας ένα κλεψιμαίικο στην πιάτσα, το πουλάς τουλάχιστο δεκαπέντε και τριάντα φορές λιγότερο απ’ την αξία του, ωστόσο θα του πατούσε το λαρύγγι, θα ζήταγε όχι μόνο όσα έκλεψε ο Αράπης αυτήν τη φορά, αλλά κι όλες τις άλλες φορές. Δωροδοκία σε μια τέτοια περίσταση; Μα θα ήταν η καταστροφή, η τελειωτική καταστροφή του Αράπη. Και είδε πάλι ο μαγκιόρος τον εαυτό του φτωχό, απένταρο, ατσίγαρο και πεινασμένο... Δίχως υπόληψη, δίχως εχτίμηση στην πιάτσα... Να τον περιφρονεί ο ένας, να τον καρπαζώνει ο άλλος, για ένα τσιγάρο, για ένα πιάτο φαΐ... Να τον παίρνουν οι άλλοι στις δουλειές τους με μισό μερδικό!... Έναν Αράπη... με μισό μερδικό!... Α ! Όχι, δεν μπορεί να γίνει τέτοιο πράμα !
   - Αλλά...
   Αλύπητο, αδυσώπητο, έρχεται τώρα στο νου του αυτό το «αλλά » - η πραγματικότητα.
   Για πρώτη φορά, ρίχνει τα μάτια στο χάος, αναμετρώντας το βάραθρο. Κι ο ίλιγγος τον ζαλίζει.
   Αλλά... διάρρηξη με διπλό φόνο!... Τουλάχιστον ισόβια!...
   Τουλάχιστον!... Γιατί θα μπορούσε να του τα φέρουν κι αλλιώς: ληστεία και φόνος! Θα μπορούσε να του τη φέρουν κι έτσι. Γιατί όχι;  Ήταν εποχή που η κυβέρνηση έκανε πολιτική ολόκληρη με τη ληστεία. Αφού για λόγους πολιτικής η ίδια η κυβέρνηση τους ίδιους ληστές τους αμνήστευε δίχως να τους πάρει τίποτα απ’ όσα είχαν ληστέψει, τώρα που αυτοί ξαναβγήκαν πάλι στο κλαρί, ήθελε να τους στείλει στο μουσκέτο. Πολιτική όλ’ αυτά. Να δει ο κόσμος ότι τάχατες η κυβέρνηση εξοντώνει τη ληστεία. Κι επειδή δεν ήτανε να πιαστούν οι πραγματικοί ληστές, έπιανε η κυβέρνηση κι έστελνε στο τουφέκι οποιοδήποτε καταχραστή ή κλέφτη και φονιά μαζί που της έπεφτε στο χέρι. Να φανεί πως κάτι γίνεται.
Ήταν η μόδα : μπαμ και κάτω !...
   Γιατί όχι λοιπόν;... Γιατί να μην τον έστελναν κι αυτόν;...	,
   Κι ύστερα;... Δεν έχει πια ύστερα!... Ύστερα θα πει τουφέκι. Τέλειωσε!
   Καλά, για τα ισόβια !... Κανείς δεν κάθισε ως τώρα ισόβια, κι ακόμη λιγότερο απ’ τον καθένα θα σάπιζε ο Αράπης στη φυλακή ώσπου να πεθάνει. Μα το τουφέκι;... Παίζεις με το τουφέκι; Ένιωσε για μια στιγμή τα μολύβια να του τρυπούν το πετσί. Γινότανε κιόλας λόγος για να τους στείλουνε κρεμάλα. Ποιος ξέρει. Μπορεί ίσαμε τότες που θα τον καταδικάζανε, μπορεί να γινότανε κι αυτό.
   Παίζεις με την πολιτική;
   Πάλι το φως του σκοτείνιασε. Το κορμί του δε βαστιότανε πια απ’ τα χέρια... Κρεμιότανε απ’ το λαιμό, απ’ το καρύδι, σαν τσαμπί σταφύλι, σαν λαμπάδα, σαν κρεμάστρα, σαν...
   Και του ήρθε βήχας. Πνίγηκε. Χτυπήσανε τα μελίγγια του...
   - Ας πάει στο διάολο!... Ας τα πάρει κι ας πάει στο διάολο !...
   Γύρισε πάλι ξοπίσω: στη σκέψη της δωροδοκίας.
   - ... Κακά, ψυχρά !... Την υγειά του να ’χει ο Αράπης!... Ένας Αράπης τα ’κανε!... Θα τα ξανακάνει !...
   Αχ ! Κακά τα ψέματα !... Αν έσταζε εκείνη την ώρα το δάκρυ που βούρκωνε τα μάτια του, θα ήτανε φαρμάκι, θα ήταν αίμα εκείνο το δάκρυ.
   - Να δώσω λέει με τα χέρια μου... με τα ίδια μου τα χέρια, τον κόπο μου, τόσω χρονώ κόπο, τόσο χρονώ ιδρώ... Το αίμα της καρδιάς μου με τα ίδια μου τα χέρια!...
   Και πάλι κοντοστέκεται. Θανατερή αγωνία, άγριο πάλεμα με τον ίδιο του τον εαυτό. Καταλαβαίνει κι ο ίδιος πως αυτό που παθαίνει δεν είναι φυσικό. Είχε κάνει το μεγάλο σφάλμα να κοιτάζει στο χάος, στο βάραθρο... Φυσικά, ζαλισμένος άνθρωπος, δεν μπορούσε πια να σκεφτεί και να μετρήσει σωστά.
   Κάνει μια προσπάθεια να δώσει αλλού ο νους του. Να συλλογιστεί τίποτ’ άλλο ίσαμε να του περάσει ο ίλιγγος, να του ’ρθει πάλι η ψύχραιμη σκέψη.
   Μα όχι... Μήτε αυτό μπορεί πια να γίνει. Η ώρα περνά, κι είναι πολύτιμη αυτή η ώρα. Ό,τι ήτανε να γίνει, έπρεπε τώρα να γίνει, τώρα, πριν τον εγκαταλείψουν οι δυνάμεις του, πριν γίνει τ’ αγιάτρευτο.
   Κουνάει πεισματάρικα το πιγούνι του, και κάνει μιαν υπέρτατη προσπάθεια:
   - ... Για στάκα !...
   Κοιτάζει στο σύνολό της την κατάσταση. Κοιτάζει ταραγμένος. Ωστόσο, αρκετά καθαρά.
   - ... Έχουμε και λέμε !...
   Ν’ αφήσει τον εαυτό του στο έλεος του αστυνομικού!... αποφάσισε. Μα απ’ την απόφαση ως την εκτέλεση του έμενε ακόμη μια πίστωση χρόνου. Κι ήθελε να τη χρησιμοποιήσει κι αυτήν. Ας δει πρώτα τι τρέχει, τι έχει η ανάκριση στα χέρια της, και θα είναι πάντα καιρός να υποστεί την υπέρτατη θυσία, την τρομερή ζημιά. Ακόμη ως την προφυλάκιση, πάλι θα είναι καιρός. Φυσικά, τώρα το πράμα θα ήταν ασύγκριτα πιο εύκολο. Μήτε θα τον έστελνε στον ανακριτή ο Σωτηράκης μήτε τίποτα. Και το πράμα θα θαβότανε μια και καλή. Μα και στον ανακριτή αν πήγαινε, πάλι ο Σωτηράκης αν ήθελε να τα βολέψει, θα τα βόλευε. Θα τον έφερνε βόλτα τον ανακριτή, το δίχως άλλο. Θα ’πιανε το πολύ πολύ κανέναν άλλο, καμιάν άλλη συμμορία και θα ’πειθε τον ανακριτή πως είχανε ξεγελαστεί ως τότε, και πως τώρα βαστούσανε στο χέρι τους πραγματικούς ενόχους.
   - ... Κι αν έχει αποδείξεις ο Ανακριτής;...
   Ουφ !... Πάλι θα τα κατάφερνε ο Σωτηράκης, φτάνει να τον έγδερνε πρώτα σα σφαχτό τον Αράπη... Έτσι, πήρε την απόφαση να περιμένει.
   Εξάλλου, είχε ακόμη να εξετάσει και μια δεύτερη διέξοδο - την απόδραση.
   Αν γινότανε η απόδραση, έπρεπε να γίνει το δίχως άλλο πριν απ’ την προφυλάκιση.
   Όταν  προφυλακιστεί κι ύστερα, ο Ρωμιός και γενικά ο Ανατολίτης εγκληματίας, μήτε βάζει στο νου του ν’ αποδράσει.
   Ο ίδιος ο Αράπης θυμότανε, τότες, στα νιάτα του: είχε φυλακιστεί στην Κωνσταντινούπολη. Θυμότανε πολύ καλά πως ολόκληρη τη φυλακή, τηνε φύλαγε ένας μονάχα φύλακας. Ένα γεροντάκι. Ολωσδιόλου άοπλος,, μ’ ένα ραβδί μονάχα στο χέρι. Κι ωστόσο, κανένας δεν έφευγε.
   Ο Ρωμιός ειδικά έχει κι άλλους λόγους να μην αποδρά απ’ τη φυλακή. Ελπίζει πάντα στα διάμεσα : βουλευτές που χρημάτισε κομματάρχης τους, μεγάλα προσώπατα που τον χρειάζονται στις δουλειές τους, όλα αυτά είναι πολύτιμοι σύμμαχοι του εγκληματία και σανίδα σωτηρίας πολύ πιο σίγουρη απ’ την απόδραση. Μα, Ανατολίτης κι αυτός, το ρίχνει κιόλας στη μοιρολατρία.
   Αν ήταν ανάγκη λοιπόν να το σκάσει ο Αράπης, έπρεπε να το σκάσει πριν προφυλακιστεί. Η απόδρασή του ήτανε τώρα εύκολη. Με χίλια δυο διάφορα μέσα θα μπορούσε να την επιτύχει. Απ’ το ν’ αρχίσει να μπουκώνει τους χωροφύλακες εκατοστάρικα ίσαμε το να πιάσει τον ίδιο το δεσμοφύλακα -μια και δεν ήταν άλλοι κρατούμενοι στην κατώγα εξόν απ’ το παλικάρι-, να τον δέσει, να του πάρει τη στολή, να τη φορέσει αυτός και να τον κλειδώσει ύστερα μέσα, οι τρόποι και τα μέσα ήτανε πολλά... Ακόμη και να κρυφτεί ύστερα έξω, κι αυτό του ήταν εύκολο, μια και είχε να ξοδέψει. Ναι, αλλά... Η απόδραση θα βάραινε τη θέση του. Θα ήτανε τρανή απόδειξη της ενοχής του. Να κρυφτεί ένα μήνα, δυο, τρεις, το πολύ... αν και το κρύψιμο είναι πιο στεναχωρετικό κι απ’ τη φυλακή. Μα ως πότε θα πήγαινε αυτή η δουλειά; Δεν μπορούσε βέβαια να κάθεται κρυμμένος ίσαμε που να παραγραφτεί η υπόθεση. Θα ’σκαγε απ’ τη στεναχώρια του, αν επρόκειτο να μη βγει πια στην πιάτσα, να μη δουλέψει πια. Να πάψει να δουλεύει!... Τώρα μάλιστα που είχε καταστρωμένα τόσα σχέδια, που πήγαιναν τόσο καλά οι δουλειές!... Α ! όχι... Και να το ήθελε, δε θα μπορούσε να μένει άνεργος αυτός ο προκομμένος, ο ακούραστος, ο δραστήριος τεχνίτης. Ένας Ρογότης που λέει ο λόγος, γέρος, κουρασμένος, αποκαταστημένος, και δεν μπορούσε να κάθεται με σταυρωμένα χέρια. Όχι ένας Αράπης !... Τόνε φλόγιζε ο έρωτας της τέχνης του. Θα τόνε μάραινε η αγάπη της δουλειάς.	
  - Α! όχι...
  Θα ’πρεπε λοιπόν να φυγοδικήσει πάλι, να πάει σε ξένες πιάτσες.
  Μα είν’ εύκολο τώρ’ αυτό για έναν Αράπη;... Η δυσκολία δεν είναι βέβαια στο πώς να βγάλει το δικαστήριο, το πώς να μπει στο βαπόρι... Όχι!... Όχι!
  Αυτά όλα γίνονται άψε-σβήσε, φτάνει να ’χει κανείς λεφτά. Ακόμη λιγότερο τον φόβιζαν οι διάφορες συμβάσεις σχετικά με την έκδοση των κακούργων. Κι αυτό δεν ήταν σοβαρό.
  Οι συμβάσεις αυτές είναι επικίνδυνες μονάχα για τους πρωτόβγαλτους. Αν πιάστηκαν ως τώρα, ποιοι πιάστηκαν ; Τίποτα ταμίες ή εισπράχτορες κάποιας τράπεζας ή τίποτα αμάθητοι πλαστογράφοι και καταχραστές. Δηλαδή, άνθρωποι που δεν ξέρουν τη δουλειά, που πήγαιναν στα στραβά.
  Εξόν απ’ αυτό, ήτανε πάντα κάποια τράπεζα που ενδιαφερότανε να ξανάβρει τα λεφτά της, κι έκανε τα έξοδα. Μα για ένα έγκλημα, για δυο φόνους, το φόνο μιας υπηρέτριας κι ενός φτωχού φοιτητή... ποιος θα ενδιαφερθεί να πάνε ιδιαίτεροι αστυνομικοί να ψάξουνε στο εξωτερικό ; Ήτανε βέβαια ακόμη και τα μαργαριτάρια, όμως αυτός που τα ’χασε θα του ’φτανε η ζημιά, και δε θα είχε καμιάν όρεξη να κάνει κι άλλα έξοδα προβληματικά. Αλλά κι όλα αυτά αν γινότανε, πάλι δε θα είχε να φοβηθεί, ένας άνθρωπος σαν τον Αράπη. Πάλι θα τα κατάφερνε μια χαρά να ξεφύγει. Η δυσκολία δεν ήταν εδώ. Αλλού ήταν ο κόμπος... Φυγοδικεί εύκολα, αλλάζει πιάτσα ο άνθρωπος όταν ακόμη είναι νέος, όταν ακόμη δεν έχει αποκατασταθεί. Έτσι φυγοδίκησε κι ο Αράπης στα νιάτα του. Τότες μάλιστα κέρδισε, δεν έχασε... Γνώρισε κόσμο, είδε ανθρώπους, λογής λογής ανθρώπους, λογής λογής καρδιές. Έμαθε τέχνη, έμαθε πιάτσες, έμαθε τη ζωή. Μα τώρα !... Δεν ήταν πια το ίδιο. Τώρα ήταν ένας αποκαταστημένος άνθρωπος, ένας νοικοκύρης. Είχε τον τρόπο του, είχε τα συμφέροντά του, είχε τις τρεχούμενες δουλειές του, είχε την τιμή και την υπόληψή του στην πιάτσα του, στην πιάτσα που τηνε κυβερνούσε αυτός, κι ένας-δυο άλλοι σαν κι αυτόν. Είχε τ’ όνομά του...
   Πώς να τ’ αφήσει τώρα όλα αυτά;... Πώς να τ’ αφήσει να φύγει, σαν ένας... τυχοδιώκτης, σαν ένας λέτσος!... Να ξαναγίνει αλήτης ;
   -Α! όχι...
   Είχε και διαφεντεύει ολόκληρο σπίτι με τόσες κοπέλες μέσα... Είχε αλάκερη ταράφα... Τόσος κόσμος τρώει ψωμί απ’ τα χέρια του!... Κυβερνάει τόσους νοματαίους.
   Έχει μήπως το δικαίωμα ν’ αφήσει απροστάτευτες κι ακυβέρνητες τόσες ψυχές;...
   - Α! όχι...
   Τώρα επαναστατεί και η ηθική του. Ηθική εγκληματία, ηθική σωματέμπορα, ηθική άγριου εκμεταλλευτή, ηθική ωστόσο... Αφού πίστευε ακράδαντα σ’ αυτήν. Αφού σύμφωνα μ’ αυτήν διαφέντευε τις πράξεις του, τις δουλειές του. Οι ευθύνες του αρχηγού τού φαίνονταν βουνό αλάκερο και τον τσακίζανε.
   Ν’ αφήσει μονάχη την Παρθενόπη; Μα μπορεί μονάχη η Παρθενόπη να γυρίσει στο σπίτι;... Μπορεί μονάχη της μια γυναίκα -γιατί όσο κι αν πεις γυναίκα είναι- μπορεί να τα φέρει βόλτα, να τα ξεκεφαλώσει, μέσα σ’ εκείνον το λαβύρινθο, που ζει απ’ το έγκλημα κι απ’ την αρπαγή, που κλέβει της Παναγίας το μάτι;...
   Κι ο πρώτος τιποτένιος που θα βρεθεί θα τη βάλει στο χέρι την Παρθενόπη του, θα τη γδάρει... Θα φάει το καταπέτασμα...
   - Α! όχι...
   Γιατί και μέσ’ από τη φυλακή πάλι μπορεί κανείς να τον κυβερνήσει τον κόσμο του... Πάλι μπορεί να κοιτάζει τις δουλειές του. Μα απ’ την εξορία;... Τι μπορεί κανείς να κάνει απ’ την εξορία ;
   - Α! όχι!...
   Κι έπειτα... Έπειτα, εκεί που θα πάει σε ξένη πιάτσα, μονάχος κι έρημος, ξένος μέσα σε ξένους, άσκημα κατατοπισμένος... δίχως όνομα, δίχως αέρα, δίχως το «εγώ» του...
   Γιατί ακόμη κι εκείνοι που τον ξέρουνε, κι εκείνοι που θα τον έχουν ακουστά, δε θα είναι τρελοί βέβαια να του πούνε :
   «Σηκώνουμαι εγώ, Αράπη, για να κάτσεις εσύ !...» Μάλιστα σε μιαν εποχή που είναι τόσο άγριος ο ανταγωνισμός, και που όσο πιο καπάτσο σε ξέρουνε τόσο πιότερο πολεμούν να σου φάνε το μάτι...
   - ... Α! όχι!...
   Και τίναξε με δύναμη το πιγούνι του :
   - ... Όχι είπα !...
   Όπως κι αν είχε το ζήτημα, ο Αράπης πήρε πια απόφαση να μην ξανασχοληθεί με την απόδρασή του. Πιο καλά η καταστροφή, πιο καλά να τον γδάρει ο αστυνομικός, πιο καλά η φτώχεια και η αθλιότητα στο μέρος του, στην πιάτσα του. Μοναχός του έφτιασε ό,τι είχε, μοναχός του θα τα ξανάφτιανε. Φτάνει την υγειά του να ’χει. Την υγειά του και την τέχνη του... Όχι ξενιτειά !... Όχι πια!
   Και μήτε ξαφνίστηκε μήτε παραξενεύτηκε με το πώς αυτός ο μεγάλος αλήτης, από χρόνια τυχοδιώκτης, από τα μικράτα του, ξεσπιτωμένος, πέτρα που διαρκώς κυλούσε, πώς είχε καταντήσει τώρα σαν ένα είδος νοικοκυράκος, ένα είδος τοπικιστής, που φοβότανε και τρόμαζε, την ξενιτειά, τα νταραβέρια της, τις περιπέτειές της; Μήτε το ’βαλε αυτό στο νου του μήτε το ρώτησε στον εαυτό του. Ακόμη κι αν το είχε σκεφτεί για μια στιγμή, ίσως να νόμιζε πως το φόβο αυτόν για την ξενιτειά, για καινούργιες ανδραγαθίες, για καινούργιες περιπέτειες, θα του τον έφερνε η κούραση της ζωής, η κούραση της δουλειάς. Ωστόσο, μόνο κουρασμένος δεν ήταν ακόμη ο Αράπης. Τα κότσια του ακόμα βαστούσαν, και ποτές δεν είχε τόσην όρεξη για δουλειά όσο τώρα. Άλλη ήταν η αιτία του φόβου του. Ο παλιός αυτός αλήτης είχε σιγά σιγά αποκατασταθεί, είχε φτιάσει τζάκι. Αποκαταστημένος άνθρωπος, δύσκολα ξεριζώνεται απ’ τον τόπο του. Όσο μεγάλη κι αν ήτανε η καταστροφή που του ερχότανε κατακέφαλα, προτιμούσε το μέρος του, τον τόπο του, τις γνωριμίες του. Προτιμούσε να μένει εκεί που αναδείχτηκε, εκεί που τον ξέρανε, εκεί που το κάτω κάτω κάποιος θα βρισκότανε να του δώσει ένα κομμάτι ψωμί. Το κομμάτι αυτό το ψωμί, θετικό, σίγουρο, του γέμιζε πιο πολύ το μάτι, από υποθετικές επιτυχίες, από αμφίβολες προσπάθειες η προβληματικές ελπίδες. Ο τυχοδιώκτης ασυναίσθητα είχε γίνει νοικοκυράκος.
   Εξάλλου, δεν έγινε ακόμη το ανεπανόρθωτο. Είχε ακόμη μπροστά του λίγον καιρό. Είχε λίγον καιρό, όχι πια για να σκεφτεί, όχι πια για ν’ αποφασίσει, αφού και σκέφτηκε κι αποφάσισε, μα για να περιμένει κανένα απρόοπτο, κανένα ξαφνικό, που θ’ άλλαζε όλη την κατάσταση. Γιατί όχι;... Όλα γίνονται, όλα μπορούν να γίνουν. Αν δεν συνέβαινε τίποτα, θα ’βαζε σ’ εφαρμογή την απόφασή του. Θ’ άφηνε το Σωτηράκη να τον γδάρει. Έτσι, έπρεπε να περιμένει ώσπου να πάει στον εισαγγελέα μια, κι έπειτα στον ανακριτή. Εκεί θα κατατοπιζότανε. Στην ανάγκη θα ζητούσε εικοσιτέσσερις ώρες προθεσμία για την απολογία του. Ήταν ένα μεγάλο κέρδος. Αν έβλεπε σκούρα τα πράματα, είχε όλο τον καιρό να ’ρθει σε συνεννόηση με το Σωτηράκη μέσα σ’ αυτές τις εικοσιτέσσερις ώρες.
   Έβγαλε κι άλλο τσιγάρο.
   Κουρασμένος, λαχανιασμένος, μούσκεμα στον ίδρο, κι ας έκανε κρύο, κι ας μη φορούσε το σακάκι του, τσακισμένος ύστερα απ’ όλη αυτή την εσωτερική πάλη, σωριάστηκε σε μια γωνιά.
   Μήτε άκουσε το κλειδί που έπαιζε στην κλειδωνιά μήτε αντιλήφθηκε την πόρτα που γύρισε πάνω στους χοντρούς αρμούς της.
   Το ζωντανό μυαλό του το μούδιαζε σιγά σιγά η κούραση. Κι η μαυρίλα, πιο πηχτή απ’ τη νύχτα έξω, έπνιγε τη σκέψη του τη σκοτεινή, την κολασμένη, την κακούργα σκέψη.
   Άναψε· φούμαρε.
Ένα βογκητό, μια βαριά κομμένη ανάσα, χτυπάει στ’ αυτί του και τον ξαναφέρνει πάλι στον εαυτό του τον Αράπη.
   Γυρνάει στη σκοτεινή γωνιά· βλέπει, θυμάται: Το είχαν αφήσει εκεί, ξαπλωμένο σα σκύλο το παλικάρι, οι σαραντακορονάδες. Λιγοθυμισμένο και ξυπόλυτο.
   Μηχανικά ο Αράπης σκύβει, πιάνει με το ένα του το χέρι τ’ αναίσθητο κορμί και το σέρνει προς το φως του γκαζιού.
   Κοιτάζει μια, κι αρχίζει νευρικό σουλάτσο μέσα στην κατώγα. Όλα αυτά που είχε δει του δίνανε στα νεύρα, τόνε σεκλετίζανε. Του φαινότανε άσκημο, πολύ άσκημο, άνθρωποι που θέλουν να λέγονται άντρες, να μαζεύονται πέντε-έξι μαζί για να δείρουν έναν άλλον άντρα, απροστάτευτο, ανίκανο να υπερασπίσει τον εαυτό του. Ο Αράπης και φόνους είχε κάνει στη ζωή του, και κουμπότρυπες είχε ανοίξει, και κόκαλα είχε τσακίσει. Όμως  αυτά όλα τα ’κανε και θα τα ξανακάνει ακόμη, όσες φορές το θέλει, το απαιτεί η δουλειά. Με τη δουλειά, και μάλιστα μια δουλειά λεπτή κι επικίνδυνη σαν τη δουλειά του, μήτε να παίξει κανείς μπορεί μήτε να κάνει το γούστο του. Όταν  το θέλει η δουλειά ένα πράμα, το θέλει... Τελείωσε ! Δεύτερος λόγος δε χωρεί.
   Έξω απ’ τη δουλειά όμως ο Αράπης δε θυμότανε ποτέ να ’κανε καμιά μπαμπεσιά, να έκαμε τίποτα που να μην ταίριαζε σ’ έναν άντρα.
   Αν έσκυψε καμιά φορά στη ζωή του, έσκυψε την ώρα της δουλειάς, όταν έτυχε να είναι χαμηλά οι κλειδωνιές που ήθελε να διαρρήξει. Αλλιώτικα, ποτές η ραχοκοκαλιά του δε δίπλωσε στα δυο. Αν έπιασε βρόμικα πράματα, κι αν έτυχε κάποτες να πιτσιλιστεί, πάλι απάνου στη δουλειά θα του ’τυχε αυτό. Το κούτελό του μια φορά, το μουστάκι του, ποτές τίποτα δεν το είχε πιτσιλίσει, τίποτα δεν το είχε λερώσει. Αυτός, ο επαγγελματίας του εγκλήματος, δεν έπαψε ποτέ να βλέπει τον εαυτό του: άντρα τίμιο !...
   Δίχως να σταματήσει το νευρικό του πάνε κι έλα, τινάζει τη στάχτη του τσιγάρου του και φτύνει.
   - ... Σαραντακορονάδες δεν είναι;... Μπορεί ποτές να είναι άντρας με αίστημα και με φιλότιμο ένας καραβανάς ;...
   Ξαφνικά, μέσα στο περίεργο μυαλό του του γεννιέται μια απορία.
   - ... Ίσως να το θέλει η δουλειά τους να φέρνουνται έτσι!...
  Φυσικά!... Είναι κι αυτό μια άποψη. Μπορεί πολύ καλά, μέσα στους όρους της δουλειάς τους να ήτανε απαραίτητη και η μπαμπεσιά, και η ανανδρία. Μ’ αυτό δεν ήταν αρκετό να τους εξιλεώσει στα μάτια ενός άντρα, κι είναι ό,τι είναι ο άντρας αυτός. Γιατί το κάτω κάτω...
  - ... Κανείς δε σ’ αναγκάζει να κάνεις μιαν άτιμη δουλειά... Μια δουλειά που εναντιώνεται στο αντρίκειο σου αίστημα !...
  Λέει με το νου του :
  - ... Τίποτα !... Δεν είναι άντρες αυτοί!...
  Υπάρχουνε βρόμικες και χαμένες δουλειές στον κόσμο. Κοίταξε, διάλεξε καμιάν άλλη, καμιά καλύτερη! Βέβαια... δουλειά είναι κι αυτή που κάνουνε οι... τέτοιοι, οι ξουρισμένοι. Δουλειά με κόπο και με κίνδυνο, κι όχι διασκέδαση όπως το θαρρούνε μερικοί. Ωστόσο, στέκεται ποτές σ’ έναν άντρα να την κάνει τέτοια δουλειά ;...
  - ... Τίποτα!... Δεν είναι άντρες αυτοί...
  Ε!... Άλλο  τόσο κι οι σαραντακορονάδες!... Άνθρωποι που ’ μαζεύονται πέντε-έξι για να δείρουν έναν άλλο!...	
  - Όχι!... Όχι!... Δεν είναι, δεν μπορεί να είναι άντρες.
  Δεν μπορεί να είναι άντρας άνθρωπος δίχως φιλότιμο. ..
  Πάλι σιχάθηκε, πάλι έφτυσε.
  Κι εκείνη την ώρα το φτύσιμο του Αράπη ήταν ένα στίγμα, ένας λεκές, στο μέτωπο εκείνωνε που δεν μπορούσε να ήταν άντρες, γιατί φερνόντανε μπαμπέσικα, φερνόντανε άναντρα και δίχως κανένα είδος φιλότιμο.
   Φτύνοντας χάμω, ο εγκληματίας έφτυσε καταπρόσωπο τα όργανα μιας εξουσίας.
   Έφτυσε... σε μια στιγμή που τύχαινε αυτός ο κοινός κακούργος να στέκεται σ’ ένα ηθικό επίπεδο λιγότερο χαμηλό απ’ τον ηθικό βούρκο όπου κυλιόντανε τα όργανα της εξουσίας και μαζί μ’ αυτά η εξουσία ολόκληρη !...
   - ... Ου !... Να χαθούνε !...
   Στάθηκε. Κι έσκυψε ακόμα πιο πολύ. Προσπάθησε και πάλι να θυμηθεί, πού, πότε το είχε ξαναδεί αυτό το πρόσωπο.
   Στην πιάτσα άραγε;
   - Μπα !... Δεν ήτανε παιδί της πιάτσας !... Των αδυνάτων... Αλλιώς θα τον θυμότανε. Δεν μπορεί!... Μήπως άραγε στο εξωτερικό;
   Για μια στιγμή το πίστεψε. Είπε μες στα δόντια του :
   - ... Ίσως! Μπορεί... Ποιος ξέρει!...
   Γρήγορα όμως αλλάζει γνώμη.
   - Α! Μπα!...
   Και βέβαια!... Το παλικάρι ήτανε ακόμη νέο. Δεν ήτανε δυνατό να το είχε ανταμώσει ο Αράπης στην πιάτσα της Αλεξάνδρας ή της Κωνσταντινούπολης.
   Πάνε τόσα χρόνια τώρα.
   - Τον ψειρίζεις βρε Αράπη;... Τον ψειρίζεις τον άτιμο;...
   Κι ο Αράπης τινάζεται. Γυρνάει κοιτάζει. Ένας χωροφύλακας, ίσως ένας απ’ εκείνους που θα το είχαν δείρει το παιδί. Βέβαια, θα τον ήξερε τον Αράπη, αφού τον ξέρουν όλοι τους. Ο Αράπης δεν τον ήξερε. Μα δεν  πειράζει. Το ίδιο κάνει. Φτάνει να ’βλεπε ένα τους, για να νομίζει πως τους βλέπει όλους. Τόσο μοιάζουν ένας με τον άλλο τους αυτοί. Γι’ αυτό κι ο Αράπης του μίλησε σα σε γνωστό.
   - Δε μου λες, συνάδελφε !...
   Μα όχι!... Δάγκωσε τη γλώσσα του. Το είχε πει δίχως να προσέξει.
   « Συνάδελφε !... » λένε στο στρατιώτη. Στο χωροφύλακα δε θα καταδεχότανε ποτέ να πει: « συνάδελφε !...» ένας Αράπης. Γι’ αυτό δαγκώθηκε και ξαναείπε το λόγο του:
   - ... Δε μου λες ;...
   - Τον ψειρίζεις, βρε Αράπη !... Τον ξαναρωτάει πάλι αυτός φιλικά.
   - Για πες μου;... Απ’ την όξω πιάτσα είναι;...
   - Αυτός; έκανε περιφρονητικά ο χωροφύλακας κι έσπρωχνε με την αρβύλα του τ’ αναίσθητο κορμί. Αστέρα έδωκε την πληροφορία που του ζητούσε ο Αράπης :
   - Απ’ τη Γουμενίτσα !... Θαρρώ.
   - Δεν πρόκειται... είπε ξανά βιαστικά ο Αράπης. Δε με μέλει περί από πού βαστάει η σκούφια του. Λέω μονάχα σε τι πιάτσα δούλευε... Από πού έρχεται;...
    Απ’ τη Γουμενίτσα !... λέει πάλι με την ίδια αδιαφορία ο χωροφύλακας.
   Τόσο φαίνεται να ξαφνίστηκε ο Αράπης, που άφησε να του ξεφύγει ένα σαρκαστικό:
   - Άι στο διάολο !...
   Και βέβαια !... Τι ζητάει πιάτσα στη Γουμενίτσα ;...
   Μπορεί να δώσει ψωμί η Γουμενίτσα σε μαγκιόρους που δουλεύουνε με τη γραμματική και την αριθμητική στο χέρι;
   Και κουνάει δύσπιστα το κεφάλι του. Ξέρει πολύ καλά ο Αράπης πως εξόν από μια, το πολύ δυο πόλεις επαρχιακές, πιάτσα στην επαρχία δεν υπάρχει.
   - ... Σαλονίκη, το πολύ πολύ Πάτρα. Στη Γουμενίτσα; Τι δουλειές θες να ’χει στη Γουμενίτσα !
   Φυσικά, γίνουνται και στην επαρχία εγκλήματα και φόνοι και κλεψιές. Αλλά ξέρει πολύ καλά πως τα περισσότερα απ’ τα εγκλήματα αυτά γίνουνται γιατί έτσι τα φέρνει η περίσταση, η ανάγκη: Δεν γίνονται από ταχτικούς ανθρώπους της δουλειάς. Τα ίδια και οι βιασμοί, οι απαγωγές, οι « παρά φύσιν ασέλγειες » - όπως τις λέει ο ποινικός νόμος. Δεν είναι της δουλειάς άνθρωποι.. .
   Με μεγαλύτερη μόρφωση, ο Αράπης θα διατύπωνε πιο ξεκάθαρη τη σκέψη του. Το έγκλημα στην επαρχία, ως επάγγελμα, περνά ακόμη την αρχέγονη περίοδό του. Όχι που δεν υπάρχει διόλου πιάτσα εκεί. Υπάρχει, αλλά μια πιάτσα τέλεια περιορισμένη. Ο κόσμος είναι λίγος, οι άνθρωποι της «δουλειάς» γνωστοί, τα τεχνικά μέσα του επαγγέλματος πρωτόγονα και ναρκωμένα. Έτσι, άνθρωπος σαν το γυαλάκια, δεν μπορούσε να δουλεύει σ’ επαρχία. Κι αν υπάρχει εκεί μια τελειοποιημένη πιάτσα, όπως η ζωοκλοπή, πάλι άνθρωπος με γιακά και με γραβάτα δεν μπορούσε να είναι μαγκιόρος στην πιάτσα αυτή. Είχε τύχει να δει ο Αράπης φημισμένους ζωοκλέφτες, περίφημους αλογοσύρτες, μαστόρους κατσικοκλέφτες. .. Μα αυτοί ήτανε άλλου είδους άνθρωποι.

   - ... Πού έβαλε στο σκαρί τη ληστεία!... Ε;...
   Τώρα, θυμότανε ο Αράπης πως ένας κλάδος του επαγγέλματος είχε πάρει στην επαρχία τεράστιες διαστάσεις : η ληστεία ! Ήξερε καλά πως τώρα οι ληστές στα βουνά δεν είναι πια σαν κι εκείνους που ξέραμε, σαν τον Παπακυριτσόπουλο, να πούμε, ή σαν τον Καρατούρα. Τώρα οι ληστείες οργανώνουνται στις πόλεις μέσα, κι απ’ τις πόλεις μέσα διευθύνουνται.
   - Αυτός λοιπόν είναι;...
   - Αμ δε !... έκανε σαρκαστικά ο χωροφύλακας. Είναι αυτοί οι τέτοιοι για τέτοιες δουλειές ;
   Τώρα πια δεν ήξερε τι να βάλει με το νου του ο Αράπης. Και ξακολουθεί να κοιτάζει περίεργα το αναίσθητο πρόσωπο του νέου, έτσι όπως έπεφτε απάνου του το γκάζι.
   - Τι διάολο να είναι!... Τι διάολο!...
   - Ακόμα δεν το βρήκες ; ρωτάει πειραχτικά ο άλλος.
   Ο Αράπης τον κοίταξε σχεδόν παρακαλετικά. Τέτοια περιέργεια του βασάνιζε το μυαλό.
   - Φαρμασόνος είναι βρε!... είπε βαριά ο χωροφύλακας.
   Κι ο Αράπης τινάχτηκε.
   - Αλήθεια!... Φαρμασόνος;...
   Για φαντάσου !... Μόνο αυτό δεν είχε βάλει με το νου του. Ξαφνισμένος ακόμη, βιάστηκε να εκδηλώσει το μεγάλο του θαυμασμό.
   - Φαρμασόνος!... Ε; Μπράβο να σου πω...
   Όλο με την ελπίδα να βρει περίσταση να προσαρμοστεί στην πρόοδο της τέχνης του, χάρηκε πάρα πολύ. Είχε τη διαίσθηση πως η γνωριμία αυτή κάτι σε καλό θα του ’βγαινε. Μπορεί μ’ αυτήν την περίσταση να μπει...
   - ... στο μυστικό της φαρμασονίας!...
   Είχε μεγάλην ιδέα ο Αράπης για τους « φαρμασόνους ». Δίχως να ξέρει το μυστικό τους, πίστευε πως αυτοί οι άνθρωποι θα πηγαίνουν το δίχως άλλο για μεγάλες μπάζες. Χίλια δυο περιστατικά τού στερέωναν αυτήν την πεποίθηση. Πρώτα πρώτα, ο φόβος και ο τρόμος που έχει ο κοσμάκης για τους φαρμασόνους. Απ’ τα μικράτα του ακόμη ο Αράπης άκουε να λένε πως αυτοί συνεργάζονται μαζί με το διάβολο. Ο Τζερτζεβούλης τους δασκαλεύει, τους μαθαίνει τέχνη και τους δείχνει τα κατατόπια. Βέβαια, για να ’χουν έναν τέτοιο δάσκαλο, θα ξέρουνε πολλά αυτοί. Θα μπορούν να τα κάνουν όλα. Ό,τι θέλουνε.
   Δε φοβούνται λέει, μήτε το Θεό μήτε τους άγιους. Αυτό ακόμη πιο πολύ τους ύψωνε στην εχτίμηση του Αράπη. Ένα απ’ τα κυριότερα προτερήματα του ανθρώπου της « δουλειάς » είναι η τόλμη και η αφοβία. Γι’ αυτό στην πιάτσα έχουνε τέτοια εχτίμηση οι παλικαράδες. Φαντάσου το λοιπόν!... Όχι μονάχα να μη φοβάσαι άνθρωπο, αλλά... να μη φοβάσαι μήτε Θεό !...
   Ε!... Θέλει καρδιά αυτό το πράμα !... Δεν είναι για τον καθένανε αυτές οι δουλειές.
   Φτύνουνε λέει την άγια μετάληψη, πατούνε τα Δώδεκα Ευαγγέλια και τρώνε κρέας και κόκκινα αυγά ανήμερα τη Μεγάλη Παρασκευή!...
   Τι αφοβιά πρέπει να ’χει κανείς για να τολμήσει να το κάνει αυτό !... Ε;
   Τέλος, σα να μην έφτανε μονάχα που έχουνε ένα μεγάλο δάσκαλο, ένα μεγάλον αρχηγό -το διάβολο-, σαν να μην έφτανε που δεν φοβούνται μήτε το Θεό, οι φαρμασόνοι στη φαντασία του Αράπη φαίνουνται κάτι σαν ήρωες, σαν τιτάνες του επαγγέλματος. Μαζί μ’ όλα τους τα χαρίσματα είχανε κι ένα άλλο, το πιο τρανό, το πιο μεγάλο, το πιο απαραίτητο στο επάγγελμα του εγκλήματος : τη μυστικότητα.
   Έχουνε, λέει, το μυστικό της φαρμασονίας. Ένα μυστικό που κανένας απ’ τους άλλους δεν το ’μαθε ποτές, γιατί κανένας απ’ τους φαρμασόνους δεν το μαρτύρησε.
Ο,τι κι αν τον κάνεις το φαρμασόνο, και στη σούβλα να τον βάλεις, δε θα μαρτυρήσει τίποτα. Αυτό, στα μάτια του Αράπη, ήτανε η ύψιστη κορυφή της επαγγελματικής ηθικής. Ήτανε η αποθέωση του επαγγελματία.
   Τι είναι εκείνο που προξενεί σήμερα τις μεγαλύτερες βλάβες, τα μεγαλύτερα δυστυχήματα στον επαγγελματία; Η σπιουνιά, η ρουφιανιά, η λιποψυχιά, το ξέρασμα !...
   Είναι τόσο σπάνιο να σε πιάσουνε σκαστό, άμα ξέρεις να δουλεύεις! Τόσο σπάνιο!... Αν έλειπε η λιποψυχιά των συντρόφων, αν έλειπε το ξέρασμα, πόσο πιο ξέγνοιαστα θα δουλεύεις!... Πόσο πιο ξεκούραγα !...
   Οι φαρμασόνοι όμως είναι εξασφαλισμένοι απ’ αυτό. Τεράστιο πλεονέχτημα !
   Και μ’ όλο το θετικό του μυαλό, ο Αράπης, χάρη στην αμάθειά του, χάρη στον ανήσυχο κι ερευνητικό χαραχτήρα του, χανότανε πάλι συνεπαρμένος μέσα στο μυστήριο. Όχι γιατί ήταν αλαφρόπετρα το κεφάλι του. Αλλά γιατί, αντίθετα από άλλους επιπόλαιους συναδέλφους του, είχε αυτεπίγνωση της αμορφωσιάς του. Αναγνώριζε αυτήν την αδυναμία του, αυτό το μεγάλο μειονέχτημα σε μιαν εποχή που είχε τόσο προοδέψει η τέχνη του. Διαλεχτός αυτός, ανάμεσα στους δασκάλους της παλιάς επαγγελματικής παράδοσης, δεν είχε απόλυτη πεποίθηση στο υπερφυσικό, στο υπερκόσμιο. Πίστευε μονάχα πως υπερφυσικό και υπερκόσμιο είναι ό,τι αγνοεί κανείς, είναι το καθετί που δεν ξέρουμε ακόμα τις αιτίες του και που συνεπούμενα δεν μπορούμε ακόμα να το εξηγήσουμε. Δεν αρνιόταν λ.χ. την ύπαρξη του Θεού. Γιατί δεν είχε λόγους να την αρνηθεί. Για να υπάρχει κόσμος, καθώς θα ’πρεπε να είχε γίνει αυτός ο κόσμος, κάποιος θα ’πρεπε να τον είχε φτιάξει. Κι αυτός ο κάποιος... Γιατί όχι; Γιατί να μην ήταν τάχατε ο Θεός;... Αφού το δίχως άλλο θεός πρέπει να είναι κανείς για να φτιάξει τέτοια πράματα. Μα εκείνο που δεν παραδεχότανε είναι πως το Θεό αυτόν μπορούσε να μην τον έχει δει κανείς ποτέ. Αφού υπήρχε, αφού βρισκότανε, όλο και θα μπορεί να τον δει κανείς... Φτάνει να ξέρει τον τρόπο !... Ένα πράμα, άμα είναι θα φανεί...
   - ... Και... το χωριό που φαίνεται κολαούζο δε θέλει.. . Μα πρέπει να ’χεις τα μάτια που πρέπει για να το δεις... Ψέματα;… Τα μάτια αυτά ήτανε η μόρφωση, η μόρφωση που του έλειπε. Είχε ακράδαντη πεποίθηση ο Αράπης πως μέσα στα βιβλία θα υπήρχαν μεγάλα μυστικά, αιώνια κρυμμένα γι’ αυτόν, που δεν ήξερε παρά μονάχα δυο κολλυβογράμματα. Γι’ αυτό, δεν έβαζε με το νου του το αδύνατο. Φανταζότανε τα πράματα δύσκολα, ίσως πάρα πολύ δύσκολα, όχι όμως και αδύνατα. Και γενίκευε το συμπέρασμα.
   - Το λοιπόν !... Μπορεί πια κανείς να πει πως υπάρχει τίποτα το αδύνατο ;...
   Πιστεύοντας κατ’ αυτόν τον τρόπο στο Θεό, δεν είχε κανένα λόγο να μην πιστεύει και στο διάβολο.
   Στη φαντασία του ο διάβολος, απαραίτητη αντίθεση μα κι απαραίτητο συμπλήρωμα του Θεού, έπαιρνε σάρκα και κόκαλα. Αντιπροσώπευε κάτι: το πνεύμα της αρπαγής και του εγκλήματος. Διάβολος : εκείνος που δεν είχε τίποτα και που κοίταζε ν’ αποχτήσει. Θεός : εκείνος που τα είχε όλα - ο νοικοκύρης. Στα νιάτα του, όταν ακόμα πρωτόμπαινε στη δουλειά, πίστευε πως αυτό που έκανε ήτανε κακό. Συνεπούμενα οι συμπάθειές του στρεφόντανε προς το διάβολο. Τον συμπαθούσε το διάβολο γιατί πρώτ’ απ’ όλα τον φανταζότανε διάβολο, τετραπέρατο... Ο Θεός ήτανε με το μέρος του νόμου, με τους τίμιους, με τους νοικοκύρηδες. Ήτανε ο νομοθέτης, ο δικαστής, ο εκτελεστής. Ενώ ο διάβολος βρισκότανε σε αιώνια ανταρσία ενάντια στο Θεό, όπως κι ο ίδιος ο Αράπης βρισκότανε σε ανταρσία ενάντια στην Αρχή, στην εξουσία. Μισώντας το Θεό, όπως μισούσε την εξουσία, δεν ήταν δυνατό παρά να συμπαθά το διάβολο.
Ωστόσο τη συμπάθεια του αυτή την έκρυβε βαθιά θαμμένη μέσα του. Την έκρυβε κι απ’ τον ίδιο τον εαυτό του. Γιατί, για' να είναι εξουσία, ο Θεός ήτανε δύναμη: ο Δυνατός. Όπως από τότες ακόμη προσπαθούσε να υποκριθεί το φίλο στους αστυνομικούς, έτσι προσπαθούσε να υποκριθεί το φίλο και στο Θεό, έχοντας συναίσθηση πως δεν μπορούσε ν’ αρχίσει ανοιχτό πόλεμο.
   Μα ήρθε καιρός που ο Αράπης μπήκε για καλά μέσα στη δουλειά του. Ήρθε καιρός που πείστηκε ότι αυτό που κάνει δεν είναι το κακό. Αφού και στη δουλειά του μέσα, και στην πιάτσα, υπήρχε κακό και καλό, τιμή και ατιμία, νόμος και παρανομία, κι αφού ο ίδιος ήταν ένας καλός, ένας τίμιος, που σεβότανε το νόμο της πιάτσας. Φυσικό σύμμαχο, φυσικό προστάτη του δεν μπορούσε παρά να ’χει το Θεό. Ύστερα, όσο με τον καιρό νοικοκυρευότανε, όσο αποκαταστηνότανε, τόσο και πιο πολύ πλησίαζε στο φυσικό αρχηγό, των νοικοκυραίων και των αποκαταστημένων.
   Αντίθετα απ’ τις πρωτινές του αντιλήψεις, έβρισκε σωστό, έβρισκε απαραίτητο, να αμείβουνται οι καλοί, να τιμωρούνται οι κακοί. Απορούσε μάλιστα πώς ο Θεός αυτός, ο καλός και ο δίκαιος, αργοπορούσε να τιμωρήσει τόσους και τόσους μπαμπέσηδες και ασύδοτους που είχε η πιάτσα σήμερον ημέρα...
   - ... Δεν υπάρχει βρε Θεός να τα δει;... Δεν υπάρχει Θεός να κρίνει το δίκαιο ;...
   Πολλές φορές τη διατύπωνε αυτήν την απορία όταν τον έπνιγε το... άδικο.
   Τέλος, εκείνο που τον έσπρωχνε ακόμη παραπάνω με το μέρος του Θεού ήτανε η μυστικιά του ελπίδα πως σήμερ’-αύριο θα ξεπηδούσε οριστικά κι οριστικά θα είχε τη θέση του μέσα στην κοινωνία των τίμιων ανθρώπων. Όχι που ήθελε ν’ αποτραβηχθεί απ’ τις δουλειές. Όχι. Μα θα ’κανε δουλειές που δεν τις καταδιώκει ο νόμος, θα νταραβεριζότανε με το χρηματιστήριο, με το εμπόριο, με το πάρε-δώσε... Και θα ησύχαζε πια απ’ την καταδίωξη κι απ’ τους σαραντακορονάδες. Θα ησύχαζε. Χάρη στους ίδιους σαραντακορονάδες, που θα του φύλαγαν τα πλούτη του και τα καλά του, θα μπορούσε να χουζουρέψει πια, να μη φοβάται τους κλέφτες. Και να γιατί, όπως ήθελε απαραίτητο το νόμο που προστάτευε τους αποκαταστημένους, όπως ήθελε σκληρή και άκαρδη την εξουσία που καταδίωκε τους στασιαστές του νόμου, νοικοκύρης πια κι αποκαταστημένος ο ίδιος, τον ήθελε απαραίτητο και σκληρό, και εκδικητικό το Θεό των νοικοκυραίων. Καλό με τους καλούς, τον ήθελε δίχως οίκτο ενάντια στους κακούς. Ωστόσο, όλα αυτά δεν είχαν γίνει ακόμα τελειωτικά. Το παρελθόν - αλίμονο ήτανε πάρα πολύ κοντά ακόμη. Δεν ήτανε καν ακόμη παρελθόν, και γι’ αυτό φυσικά διατηρούσε μέσα του ο Αράπης υπολείμματα του παλιού του θαυμασμού προς το διάβολο.
Πίστευε και σ’ όλες τις προλήψεις, σ’ όλες τις δεισιδαιμονίες, σ’ όλα τα ξόρκια, που τα σέβουνται με θρησκευτική ευλάβεια στην πιάτσα. Όταν  έπαιζε μπαρμπούτι, κουνώντας τα ζάρια, έκανε το σχήμα του σταυρού πάνω απ’ το μέρος όπου ήθελε να τα ρίξει. Στα χαρτιά, έδινε μεγάλη σημασία αν θα ήτανε γρουσούζης ή γουρλής εκείνος που θα καθότανε δίπλα του. Πηγαίνοντας για δουλειά, πρόσεχε καλά να δει τι προγνωστικά θα του παρουσιαζόντανε, ανάλογα με τα συναπαντήματα που θα είχε στο δρόμο.
   Μα... αυτός ο γυαλάκιας!... Αν φορούσε τζάμια στα μάτια, θετικά, δεν τα φορούσε για μέγκλα, όπως οι λιμοκοντόροι. Τα μάτια του θα τα κούρασε με τα βιβλία... Γιατί σήμερον ημέρα, η τέχνη μέσα στα βιβλία βρίσκεται... Εκεί μέσα θα είναι το μυστικό της φαρμασονίας, το μυστικό που όσα βάσανα κι αν του κάνανε μήτε το μαρτύρησε μήτε θα το μαρτυρήσει.
   Γεμάτος σέβας και θαυμασμό, ο Αράπης έσκυψε προς τον λιγοθυμισμένο.
   Παραδομένος στις σκέψεις του ίσαμε κείνη τη στιγμή, δεν είχε προσέξει το τι γινότανε εκεί δίπλα του.
   Τώρα το παρατήρησε και τινάχτηκε ολόκληρος. Δεν του ’σκασε κλοτσιά του χωροφύλακα. Κατόρθωσε να κρατηθεί. Χύμηξε όμως και τον άρπαξε απ’ το γιακά.
   - Τι φτιάνεις αυτού, βρε άτιμε!...
   Ξαφνισμένος ο άλλος τα είχε χάσει. Άφησε να του πέσουν ό,τι κρατούσε στα χέρια του.
   - Δεν ντρέπεσαι βρε ;... Δεν ντρέπεσαι;
   Και τον έφτυσε στα μούτρα.
   Ακόμη μια φορά ο εγκληματίας έφτυνε τον άνθρωπο


της εξουσίας. Γιατί ακόμη μια φορά, ο άνθρωπος της εξουσίας κυλιότανε χαμηλότερα απ’τον επαγγελματία κακούργο.
Σκάλιζε τις τσέπες του λιγοθυμισμένου.
Μ’ οποιονδήποτε άλλον ο χωροφύλακας δε θα τα ’βαζε κάτω. Θα τον έσπαζε κιόλας στο ξύλο, και το πρωί ποιος ξέρει τι θα ’λεγε στην αναφορά του. Μα με τον Αράπη, το πράμα δεν ήτανε διόλου εύκολο. Γι’ αυτό έκαμε το καλύτερο που είχε να κάμει. Ξανάβαλε πάλι μέσα στις τσέπες του λιγοθυμισμένου ό,τι του είχε πάρει.
  - Θες λεφτά βρε συ;... ρωτάει τραχιά ο Αράπης.
  Ο άλλος λίγο ξαφνισμένος, και πολύ δύσπιστος, έκρινε καλό να μην απαντήσει.
  Ρώτημα ήταν αυτό; Ποιος χωροφύλακας δε θέλει λεφτά;...
  - Να!... Πάρε!... έκανε πάλι με τραχύ ύφος ο Αράπης, δίνοντάς του ένα-δυο χαρτονομίσματα που τα είχε βγάλει απ’ την τσέπη του.
  Σαστισμένος ακόμη ο χωροφύλακας, δεν τολμούσε ν’ απλώσει χέρι. Παραπονέθηκε μονάχα κλαψιάρικα.
  - Γιατί, βρε αδερφάκι Αράπη;... Γιατί δε με βάζεις στο μερδικό κι εμένα;...
  Δίχως να γυρίσει να τον κοιτάξει ο Αράπης είπε περιφρονητικά:
  - Πάρε είπα !... Δεν πρόκειται!...
  Κι όταν πήρε τα λεφτά ο χωροφύλακας, τότες ο Αράπης ξαναπρόσταξε:
  - Πάρ’ κι αυτό !...
  - Τι;... ρώτησε σχεδόν φοβισμένα ο χωροφύλακας.
  - Πάρ’ κι αυτό !...
  Ο Αράπης έβγαλε το πακέτο τα τσιγάρα του. Τ’ άδειασε χύμα στην τσέπη του, κι αφού έψαξε και βρήκε το μολυβάκι του, το σάλιωσε καλά καλά στο στόμα του και πλησίασε περισσότερο στο γκάζι. Άρχισε να γράφει στον πάτο του πακέτου. Πότε πότε σήκωνε το μάτι του και κοίταζε το χωροφύλακα. Πότε πότε κοντοστεκότανε να συλλογιστεί. Άμα γέμισε ο πάτος, έγραψε και απ’ το μέσα μέρος του καπακιού. Τέλειωσε κι έβαλε μια τζίφρα.
- Πάρ’ κι αυτό :...
   - Τ’ είναι αυτό ;...
   - Γραμμή για την Παρθενόπη !... Και τώρα γλήγορα!...
   Σαν να τον περιχύσανε κρύα νερά το χωροφύλακα. Άπλωσε μια το χέρι του που έτρεμε, σα για να δώσει πίσω τα λεφτά, κι ύστερα το ξανατράβηξε.
   - Ξέρεις!... Αδερφάκι Αράπη!... Ξέρεις!... Εξ- αιτίας που είναι του αδυνάτου!... Γιατί καθώς ξέρεις, εγώ... εγώ είμαι ο δεσμοφύλακας!...
   - Τι λες βρε;... λέει περιφρονητικά κι άγρια ο Αράπης. Θα πάρεις ή όχι;...
   Τώρα κάπως χαρούμενα, ο δεσμοφύλακας φαίνεται να βρήκε κάποια λύση.
   - Καλά, αδερφάκι Αράπη!... Αλλά, για να ’μαστε εξηγημένοι δηλαδής, θα το πάω το πρωί... Μόλις παραδώσω. ..
   Κι άπλωσε το χέρι του.
   - Τώρα!... Τώρα γιατί είναι ανάγκη!... πρόσταξε πάλι ο Αράπης.
   Μόνο ύστερα από κάμποσην ώρα, αφού συλλογίστηκε καλά ο δεσμοφύλακας, φάνηκε να βρήκε ένα συμβιβασμό.
   - Δε σε μέλει ε; Δε σε μέλει κι αν το πάει άλλος...
Ε;
   - Στα παλιά μου τα παπούτσια... εσύ ή άλλος...
Μόνο αυτό που σου λέω... Στης Παρθενόπης το χέρι θα το δώσει...
   - Όσο γι’ αυτό να μένεις ήσυχος. Μόνο...
   - Μόνο, τι;
   - Μόνο που... Δώσ’ του κι αυτουνού τίποτα που θα το πάει!...
   - Δε σου ’δωσα βρε;
   - Αυτά για μένα τα ’δωσες, αδερφάκι Αράπη...
   Για ν’ αποφύγει την οχληρή συζήτηση ο Αράπης έβγαλε πάλι κάτι και του το ’δωσε.
   - Να ! Και τώρα γλήγορα, ε ;
Αμέσως!... βεβαίωσε ο χωροφύλακας.
   Φεύγοντας, έκρινε καλό να βεβαιώσει ακόμη τον Αράπη πως το γράμμα θα πήγαινε το δίχως άλλο.
   - Να είσαι σίγουρος ! Ακούς, Αράπη;...
   Μα ο Αράπης μήτε καταδέχτηκε να δώσει απάντηση σ’ αυτό. Ήξερε πολύ καλά πως, και φυλακισμένο ακόμα, κανείς δε θα τολμούσε να τον πάρει για κορόιδο έναν Αράπη. Κανείς δε θα τολμούσε να του πάρει τα λεφτά και να μην του κάνει τη δουλειά του. Μήτε κι ένας χωροφύλακας.
   Αυτό το ήξερε κι ο ένας κι ο άλλος τους.
   Μόνο που ρώτησε μια τελευταία φορά ο άνθρωπος της εξουσίας.
- Θα φέρει απάντηση;
   Λιγόλογος ο Αράπης, είπε σχεδόν αδιάφορα:
... Αν του δώσουνε,..
Η πόρτα έκλεισε. Το κλειδί γύρισε. Κι έμεινε ο Αράπης μόνος, με το παλικάρι το λιγοθυμισμένο.
Φούμαρε, όλο φούμαρε. Και πικράθηκε το στόμα του. Γυρνά, κοιτάζει την κατώγα.
  - Τι διάολο!... Κεσάτια πέσανε;
  Δεν προφταίνει να το πει. Κι από κάπου, εκεί δα δίπλα, ακούει τραγούδια, βρισιές, γέλια, κλάματα. Όλα μαζί.
  - Αμέ... Είπα κι εγώ...
  Μα τίποτα. Δεν ήταν ακόμα τίποτα: μόνο γυναίκες. Κοιτάζει το ρολόι του :
  - ... Μήτ’ έντεκα! Κι ανοίγει η πόρτα. Πήγε το γράμμα;...
  Ε! Βέβαια, θα πήγε. Για την ώρα στέλνουν αυτά: δυο βελέντζες, τσιγάρα, φαΐ και τα χαιρετίσματα.
  Φέρνουνε κι ένα μεθυσμένο. Έναν κραμανταλά ίσαμε κει πάνω.
  - Δεν το βάζεις αλλού το τελεγραφόξυλο ;...
  Ο μεθυσμένος σηκώνει τον κόσμο.
  - Εγγλέζος είναι;
  - Ποιος ξέρει...
  Απάντηση;... Δεν ήρθε ακόμα απάντηση;...
  Απ’ τη μισάνοιχτη την πόρτα, έτσι όπως φέγγει το γκάζι στο διάδρομο, βλέπει ο Αράπης την όμορφη:
  - Πού σε ψαρέψανε, μωρή;
  Κομμένα λόγια, μεθυσμένα. Ρωτάει να μάθει αυτή πού... πού τον έχουν πάει...
  - Ποιον μωρή;
  Ποιον; Μα ποιον άλλονε!... Για ποιον έχει μεθύσει απόψε ;... Ε ; Και τα ’χει κάνει θάλασσα... Κι έχει δείρει δυο χωροφυλάκους η Σόνια.
  - Για ποιόνα λες, μωρή;...
  Αχ!... Σα να είναι κι άλλος απόψε σ’ ολόκληρη την οικουμένη... Σα να είναι κι άλλος που... για το χατίρι του τηνε τρώει ο καημός και το μεράκι...
  - ... Και το φαρμάκι!...
  - Δεν ντρέπεσαι, μωρή;... Δεν ντρέπεσαι!...
  - ... Κι ας με θάψει η φυλακή.
  Οι χωροφυλάκοι την τραβοξεσκούν: Και κλείν’ η πόρτα.
  - Φτου να χαθείς !... λέει ο Αράπης.
  Έτσι θα φτύσουνε κι οι άλλες μέσα - εκείνες που θα κοιμηθούν απόψε στην κατώγα εξαιτίας η δουλειά τους : οι προκομμένες, οι άξιες.
  - Ταιριάζει, μωρή, σ’ εμάς να ερωτοχτυπιόμαστε!
  - Ακούς εκεί ; Σα να μου ήτανε του Σκουλούδη κόρη και...
  - Να! Κακοχρονονάχεις!... Πού τον είδες μωρή; Πού τον ξέρεις ;... Μωρή ξετσίπωτη;...
  Πού τον είδε λέει;
  Τι ανάγκη να τον έχει δει και πιο μπροστά;... Μη δα χρόνια και χρόνια δεν τόνε περιμένει τον άντρα... Τον άντρα που να μην είναι ο μουστερής μήτε ο παλικαράς...
   - Τι άλλο, βρε θεότρελη, μπορεί ποτές να είναι ένας άντρας.
   ... μήτε τον άλλονε με τη γροθιά.
   - ... Ε ! Τότες πάρ’ ένα ξουρισμένο απ’ την Ομόνοια μωρή…
   ... κι όχι τα κουνήματα με το στανιό, την ώρα που δεν έχεις κέφι...
   ... και να ’χεις το νου σου μην τελειώσει το τσιγάρο που παράτησες στο διπλανό τραπέζι, μη φτύσεις τη μαστίχα απ’ το στόμα σου και πάει χαμένη... Και μες στις ψεύτικες τις λιγομάρες, να τσακάς τους κοριούς π’ ανεβαίνουν στο ντουβάρι...
   - Ε! Άσ τους κορέους να σε φάνε...
   - Όχι βρε αδελφούλα μου... Ίσως να ’ναι και τίποτ’ άλλο... Αυτό θέλουνε να πούνε τάχατες...
   - Έρωτα, ε; Ντράπου και λίγο κακομοίρα !
   - Αχ ! Το ντέρτι!...
   ... και μαράζι!... Κι ας είν’ ογρή απόψε η κατώγα, κι ας είναι μαύρη σαν το χάρο η νύχτα... νύχτα γιομάτη όνειρα...
Από στόμα σε στόμα μαθεύτηκε κιόλας νωρίς. Ακούστηκε και βούιξε ο κόσμος.
   - Πάει ο Αράπης !
   Το κουβεντιάσανε στην πιάτσα, το είπαν στους τεκέδες και στα καπηλειά. Το συζητήσανε μες στα καφέ- αμάν και στα καλά τα σπίτια.
   - Βαχ ! Ο μαγκιόρος !...
   Ίσαμε τα Βούρλα και στην Κρεμμυδαρού.
   - Και τι θα γένει τώρα ; - ρωτούσαν όσοι είχαν νταραβέρι κι αλισιβερίσι μαζί του.
   Οι φίλοι κι οι δικοί πονέσανε:
   - Τζιμάνι, παιδί!... Και πάει αδίκως.
   Οι οχτροί απορήσανε:
   - ... Πολύ περίεργον !...
   Ως κι οι κοπέλες πικραθήκανε :
   - ... Καλέ ο Αράπης !...
   Οι μαμάδες τον κλάψανε.
    Εσύ Αϊλεφτέρη μου... Εσύ να βάλεις το χεράκι σου!...
   Οι πιο πονόψυχες τάζανε κερί. Πολλές τους σηκωθήκανε και πήγανε στης Παρθενόπης.
   - ... Μικρή μικρή στα βάσανα!
   Τώρα έπρεπε να ζει η Ευτέρπη, η Ευτέρπη η χοντροκώλα, για να βαστάξει το σπίτι και να κυβερνήσει τα υπάρχοντα. Οι όχεντρες χύσαν το φαρμάκι τους :
    Γι’ αυτό... Α δε δεις το τέλος μη μακαρίζεις. Γιατί ο Θεός σκάλες ανεβάζει και...
   - Όσα σέρν’ η ώρα δεν τα σέρνει ο χρόνος - είπαν άλλες τους. Μα :
    ... Σήμερα σ’ εμένα κι αύριο σε σένα...
   Έτσι είπαν οι παλιές, οι γνωστικές μαμάδες.
Η Παρθενόπη δεν τα χάνει εύκολα. Το χρέος της, το ’κανε νωρίς νωρίς. Έστειλε τις βελέντζες, τα τσιγάρα, χαρτζιλίκι και χαιρετίσματα.
   Αδιάφορο αν φτάσανε αργά. Τσιγάρα πήγαν μόνο τα μισά και χαρτζιλίκι διόλου.
   Τα πιτσιρίκια και τα κολλητήρια, όλα στο πόδι, όλα πάνε κι έλα. Μες στο μυαλουδάκι τους το περιστατικό φαίνεται κάτι σαν παραμύθι... Ο μπαρμπ’-Αράπης !...
   Αφήσανε τις σβούρες και τους βόλους και τρέχουν για τα θελήματα της άμιας Παρθενόπης, τ’ αυριανά τσιράκια του μαγκιόρου... Μα η ταράφα δεν φάνηκε.
   Φίλοι και οχτροί τρέξανε να πουν το τουμπεκί... στα παλικάρια της ταράφας: στο Βάρθακα, στον Τζουτζέ, στον Γκούσκο, στον Πιλάφη και στο Σάλτα.
   Είπανε να βρουν και τον Ταρζάν.
   - Αμ δε.
   Σάμπως ήταν απ’ εκείνους ο Ταρζάν να χάφτει μύγες στην Ομόνοια, τέτοιες ώρες. Αμ δε...
Η Παρθενόπη: να την καίγετ’ η καρδιά σου.
   Άμα έκανε το χρέος της το ένα, σκέφτηκε να κάνει και τ’ άλλο : λιγοθύμησε, και γιατί στ’ αλήθεια πονούσε τον άντρα της, μα και γιατί έτσι έβλεπε να κάνει η μάνα της η Ευτέρπη όσες φορές πιάναν τον Κουτσαύτη. Έτσι κάνει μια γυναίκα που ξέρει από κόσμο, που ξέρει να φέρνεται.
   - Κουράγιο, κόρη μου!... Να σφίξεις την καρδιά σου...
   Συμβούλευε η θεία της η Ορθοδοξία, η Ορθοδοξία η βυζού, αδερφή της συγχωρεμένης της Ευτέρπης:
   - ... και να την κάνεις πέτρα.
   Μα καμιά τους δεν μπορεί να την κάνει εξουσία την Παρθενόπη, που έχει πέσει ανάσκελα μες στη μεγάλη σάλα, και σφίξανε τα δόντια της, και στάθηκε η καρδιά της. Η μαμά Ολγάρα η Ταραμπομπάνα έστειλε να φωνάξει τον πάτερ Αναστάσιο τον πνεματικό. Μα η άμια Ορθοδοξία που ήτανε λίγο μαμή έκανε κιόλας την κλινική διάγνωση:
   - ...Τέλος πάντων... Υστερικιά γυναίκα τέλος πάντων. .. Πολύ υστερικιά αυτή η Παρθενόπη...
Περίμεναν για την έρευνα. Και τα ετοίμασαν όλα. Του κάκου. Άνθρωπος που ήξερε τη δουλειά του, ο Σωτηράκης ο ανθυπομοίραρχος δεν έκανε μάταιο κόπο. Τι να πάει να ψάξει; Από τη Δευτέρα ως την Παρασκευή μπορούσε να μην είχε εξαφανίσει όλα τα ίχνη ο Αράπης;
   Ωστόσο οι παρηγοριές παίρνανε και δίνανε.
   Η τσιριμόνια κι η υποδοχή γινότανε μέσα στη σάλα την κρεβατοκάμαρα.
   Όπως στις μεγάλες μέρες, είχαν ανάψει πάλι απόψε οι δυο λουσάτες λάμπες της κονσόλας με τους λουλουδένιους γλόμπους, προίκα της Παρθενόπης.
   Στον τοίχο, πάνω απ’ το διπλό κρεβάτι, ο Αράπης με τα βαριά τα μάτια του κοιτάζει τους παραστεκάμενους. Μια καλοχτενισμένη αφέλεια, κατά τη μόδα του παλιού καιρού, σκεπάζει το μισό του μέτωπο που είναι φαρδύ. Τα παχιά τα χείλια του φαίνονται σουρωμένα σ’ ένα παράξενο χαμόγελο.
   Δίπλα, σε μιαν άλλη κορνίζα, η αγορίστικια η ομορφιά της Παρθενόπης : όλο νιάτα.
   - Ταιριαχτό αντρόγυνο... σκαλίζει τη μύτη της η Ολγάρα.
   - Ο ίσκιος του... μονάχα ο ίσκιος του γεμίζει το σπίτι... λέει η Ορθοδοξία και βουρκώνουνε ξανά της Παρθενόπης τα μάτια. Όλο κοιτάζει τις γωνιές κι όλο παίζει το μάτι της. Της φαίνεται σαν ψέματα... σα... να ! Τώρα θ’ ανοίξ’ η πόρτα, τώρα θα ξεπροβάλει Εκείνος...
   ... Και πάει ο νους της στα περασμένα, στις καλές τις μέρες, τις αξέχαστες, που κουβαλούσε κι έφερνε ο Αράπης.
   - ... τα ελέη του θεού, τα πλούσια...
   - Ας έχει την υγεία του κόρη μου - παρηγορεί ολοένα η Ολγάρα.
   Κακά τα ψέματα !... Άδειο κι έρημο απόψε το διπλό κρεβάτι, εκεί που πέρασε τις αξέχαστες νύχτες η Παρθενόπη μέσα στην αντρίκεια την αγκαλιά του αφέντη της. Άδεια κι έρημα όλα. Κι ας είναι τόσοι νοματαίοι μες στη μεγάλη σάλα, που της φαίνεται σα να τηνε βλέπει πρώτη της φορά.
   - Εδώ μέσα!... Εδώ μέσα!...
   Γρουσούζικο σπίτι. Γιατί... δεν μπορεί... Το σπίτι φταίει! Μήπως δεν έκανε η κακομοίρα το πρεπούμενο, για το καλό, για το γούρι·;... Τότες σαν το πρωτανοίξανε... Σάμπως δεν είχε φέρει τον πάτερ Αναστάσιο ; Ή δεν έγινε εντάξει ο αγιασμός κι όλα τα κορίτσια μπροστά; Ε;
  ... Ολόρθος ο Αϊλεφτέρης στην καρέκλα την ψάθινη, με τ’ απλωμένο πεσκίρι τ’ άπιαστο, αναμμένο τ’ αγιοκέρι στο μπουκάλι του φαρμακείου, το γυαλιστερό το θυμιατό που σκορπούσε το λιβάνι, όλο πεθαμενίλα, κι η παστρικιά σουπιέρα ως τη μέση νερό, μέσα ο ασημένιος σταυρός του πάτερ Αναστάσιου, κι ένα μάτσο μαραμένος βασιλικός που μούσκευε...
  Ο παπάς τα ’λεγε σιγά σιγά για να ευχαριστηθεί κι ο Κύριος ημών Ισουχριστός, να πάνε οι δουλειές μπροστά. .. Ακόμα θαρρεί να το βλέπει η Παρθενόπη τ’ ατλαζένιο πετραχήλι το ξεφτισμένο, με τις λίγδες στο σβέρκο και τα μαλαματένια τα κεντήματα τα σκουριασμένα. Και τα είπε όλα με τη σειρά ο πάτερ Αναστάσιος, όλα στην εντέλεια... Έβαλε και παραπάνω : είπε δυο φορές απανωτά το « διευκών » κι ύστερα πήρε το σταυρό και το μουσκεμένο βασιλικό στα χέρια του για να προσκυνήσουν όλοι, να φιλήσουν και το χέρι του.
  Σάμπως δε ράντισε αλάκερη τη σάλα;...
  - Σώσον Κύριε τον Λαόν σου...
  Δε ράντισε το κρεβάτι και τον μπεζαχτά ;
  - ... και ευλόγησον την κληρονομίαν σου.
  Ακόμη κι έξω απ’ το παράθυρο για τους οχτρούς, και τις γωνιές για τους ψύλλους;...
  - Νίκας τοις Βασιλεύσιν κατά βαρβάρων δωρούμενος.
  Κι ύστερα βγήκε, και ράντισε όλο το σπίτι, όλο τ’ ασκέρι:
  - και το σον φυλάττων...
  Ένα ένα τα κρεβάτια των κοριτσιών:
  - ... διά του Σταυρού σου πολίτευμα !
  Ε ; Έγιναν ή δεν έγιναν τότες, όπως έπρεπε, όπως τα βρήκαμε, πάππου προς πάππον;...
Ε;... 

Στις αρχές όλα είχαν έρθει δεξιά. Μα τώρα...
- Αμ ευλογημένη, φέρνε τον πότε πότε τον πάτερ Αναστάσιο, για τη γλωσσοφαγιά !... Ναι, μα, αν ήθελε κι άλλον αγιασμό, κι άλλο λιβάνι ο Αϊλεφτέρης... Καλά, τέλος πάντων, δε χάλασ’ ο κόσμος...
  - ... Πάλι εδώ είμαστε, βρε αδερφέ, πάλι το κατά δύναμη !...
Το παράπονο πνίγει την καρδιά της.
Κι όλες τους είπανε το τι όνειρα είδαν.
- ... Ήμουνα λέει σ’ ένα λιβάδι πράσινο πράσινο.
- Πίκρα, κυρά μου, πίκρα...
- ... Κι ήτανε λουλούδια, λέει, λουλούδια...
- Η είδηση παιδί μου ! Τι χρώμα είχαν τα λουλούδια.
- Άλικα, άλικα...
- Καλέ δεν το είπα;... Η γρήγορη είδηση.
- Ήτανε λέει κάτι λουλούδια σαν αυγά...
- Πωπώ πίκρες!...
  - Άξαφνα βλέπω τον Αράπη και στα πόδια του, λέει, μια μαύρη γάτα, μια γάτα...
- Μωρή Λέλα !...
  Μα η Λέλα άφαντη. Μήτε στο δωμάτιό της με πελάτη μήτε πουθενά.

   - Λέλα είπα !...
   - Πού πήγε, μωρέ αφιλότιμες, αυτή;
   Μόλις τολμούν οι άλλες να της πούνε άκρες-μέσες.
   - Ώστε έτσι, ο χαμένος άντρας! Ώστε έτσι το λοιπόν ;...
   - Ε ! βέβαια : έτσι! Αφού έτσι είναι.
   Τόσες μέρες βλέπεις, δεν κοτούσε... Κοτζάμου άντρας που θέλει να λέγεται Νώντας... Δεν του βαστούσε να ρθει να ξηγηθεί σπαθί με τον Αράπη, να πάρει το δίκιο του με το χέρι του. Περίμενε να πέσει Εκείνος, και να ’ρθει έπειτα μπαμπέσικα, ν’ αρπάξει τη Λέλα. Και γιατί να τον αφήσετε βρε σεις να μπει μέσα !...
   Γιατί να τον αφήσουν;
   Ποια θα τολμήσει να του αντισταθεί ; Κι έπειτα όλες τους ξέρανε πως το δίκιο ήτανε με το μέρος του Νώντα. Όλες  τους ξέρανε πως όταν λευτερώθηκε ο Νώντας εδώ και τρεις μέρες, γυρνούσε στους πέντε δρόμους, άψιλος, ατσίγαρος, δίχως δουλειά.
   Και βγάζουν φλόγες τα μάτια της Παρθενόπης :
  -   Θα λογαριαστούμε!... Θα το λογαριαστούμε... Γιατί βουνό με βουνό δε σμίγει σ’ αυτόν τον κόσμο...
Ούτε κάνει τον κόπο ν’ απορήσει πώς έτσι άψε-σβήσε ήρθε ο Νώντας και την πήρε κι έφυγε τη Λέλα. Πώς την κατάφερε αυτήν που ίσαμε τα χτες ακόμη μήτε να τόνε ξέρει ήθελε, μήτε...
   ... Μαθημένη η Παρθενόπη απ’ της μάνας της τα χέρια -που την ανάθρεψε για να τη βγάλει μαμά, άξια και παινεμένη-, μαθημένη να βλέπει τις γυναίκες άβουλες σωστά νευρόσπαστα στα χέρια του άντρα. Και ξέρει και τ’ άλλο: ξέρει, πολύ καλά ότι όπως στα χέρια του Ταρζάν η Λέλα ήτανε ένα τυφλό και άψυχο όργανο που τη μεταχειριζότανε ενάντια στον άντρα της, έτσι και στα χέρια του άντρα της, όργανο άψυχο θα στρεφότανε τώρα ενάντια στον αδερφό της.
   Όποιος  την κρατεί βλέπεις !... Όποιος  τη μεταχειρίζεται.
   Η γυναίκα... Τέτοια είναι η γυναίκα, όπως όλα τα νεκρά πράματα που δεν έχουνε ψυχή δικιά τους. Σα να λέμε όπως... να... ένα μπιστόλι, μια κάμα, ένα εργαλείο. Το βαστάς εσύ, χτυπάς τον άλλο... Το βαστάει ο άλλος, χτυπάει εσένα.
   Αν έχει ακόμη μιαν πολύ αμυδρή ελπίδα η Παρθενόπη, είναι γιατί αυτή η Λέλα όλο και θα γυρίσει καμιάν ώρα να πάρει τα ρούχα της. Με τις απενταρίες που θα είχε ο Νώντας, δε θα μπορούσε βέβαια να της αγοράσει άλλα ρούχα. Και δίχως ρούχα αυτή δε θα μπορούσε να δουλέψει.
   - Ναι μα... Ξέρεις καλέ μαμάκα;...
   -Τι;
   - Τα... τα πήρε κι έφυγε.
   - Πήρε και...
   - Και τα ρούχα ; Τα πήρε κιόλας ;
   - ...και το μπαγιόκο.
   Ε;
   Μα βέβαια ! Πρόφταξε και πήρε τα ρούχα και δε θα ’παιρνε και τα λεφτά που είχε εισπράξει στ’ αναμεταξύ και που η Παρθενόπη με τον καημό της δεν πρόφταξε να της τα πάρει;
  Η άμια Ορθοδοξία κατασυγχίστηκε. Την είπε αχάριστη τη Λέλα, την είπε τιποτένια, δίχως ντροπή και δίχως αίστημα...
  - Τι τ’ όφελος;… είπε η Ολγάρα που ήτανε γνωστικιά μαμά. Είναι καλό να μη φύγει το πουλί!... Τώρα που πέταξε...
  Κι η Μακαρόνα !... Πού είχε το νου της η Μακαρόνα ;
  - Ναι!... Σάμπως απόψε έχει μυαλό στο κεφάλι της η Μακαρόνα !... Απόψε κιόλας που είναι στις δόξες της. Χρόνια και χρόνια τηνε περίμενε μια τέτοια μέρα : μια μέρα δηλαδή που να φανεί κι αυτή έστω και για λίγες ώρες. Να κάνει κάτι... Να τηνε δούνε... να την προσέξουνε. Παραπεταμένο σαράβαλο στην πόρτα του χαμόσπιτου, ζώντας με τα πενηντάλεφτα και με τους λιμοκοντόρους που της δίνανε όσοι που μπαινόβγαιναν, κι έτρεφε μ’ αυτά και το Θεόκλητο, η Μακαρόνα είχε πέραση κι έχαιρε υπόληψη μόνο ανάμεσα στα κορίτσια.
Πρώτ’ απ’ όλα, γιατί έκανε σπιουνιές και τις κατάδινε στην Παρθενόπη τη μαμά. Γι’ αυτό τα κορίτσια προσπαθούσανε να τα ’χουνε καλά μαζί της - ανώφελη φιλία τις πιότερες φορές γιατί πάλι η Μακαρόνα τις σπιούνευε και τις κατάδινε. Έπειτα, όταν είχε δουλειά η μαμά η Παρθενόπη, αυτή η Μακαρόνα ξέτρεχε τα κορίτσια και γάβγιζε σαν σκύλος, και δεν τις άφηνε ησυχία. Τέλος, ένα μεγάλο μέρος του σεβασμού που της είχανε, το χρωστούσε στα πέντε κολλυβογράμματα που ήξερε, και διάβαζε ονειροκρίτη κι εξηγούσε κάθε πρωί τα όνειρα, και διάβαζε Καζαμία κι έλεγε το τι θα γίνει, πότε ανοίγει το Τριώδι. Διάβαζε πότε τη Γενοβέφα, πότε τον Μπερτόδουλο, πότε το  «Μιμίκο και τη Μαίρη » και τα εξηγούσε στα κορίτσια που ξετρελαινόντανε για τέτοια πράματα.
  Εδώ και χρόνια τώρα, έκανε τον κόσμο άνω-κάτω γιατί ερωτοχτυπήθηκε με κάποιο παιδί της πιάτσας. Κι άμα την άφησε αυτός, η Μακαρόνα διάδωσε πως ήταν έγκυος. Εννιά μήνες βάσταξε το πάνε κι έλα στους δρόμους και στα σπίτια, με μια κοιλιά τόση δα, που ακουμπούσε στη μύτη της. Άλλοι απορούσανε πώς σε τέτοιαν ηλικία η Μακαρόνα μπορούσε να μείνει έγκυος. Άλλοι λέγανε πως ήτανε κουρέλια αυτά που φούσκωναν την κοιλιά της. Μια μέρα γεννήθηκε τάχατες και έτσι στ’ άξαφνα το παιδί ο Θεόκλητος. Κανείς δεν πίστευε πως ήτανε πραγματικά παιδί της, μα και κανείς δεν ενδιαφερότανε να της πει το ενάντιο. Η Μακαρόνα άφηνε επίτηδες μπερδεμένα τα πράματα, μόνο και μόνο για να γίνεται λόγος γι’ αυτήν.
  Ανάμεσα στις άλλες κικαρούδες, φυσικά, αυτή ήτανε η πρώτη κι η καλύτερη. Γιατί τις άλλες τις έχουνε από κλότσο κι από βρόντο ως κι αυτές ακόμα οι κοπέλες. Μ’ αυτό δεν της αρκούσε. Μ’ όλα της τα τυραγνισμένα γεράματα, μόλο που την είχε τσακίσει η ζωή μέσα στο βούρκο και μέσα στη στέρηση, είχε ακόμα όρεξη αυτή να δεχτεί να κάνει κάτι. Τι;...
  Καλά καλά κι η ίδια δεν ήξερε. Κάτι τέλος πάντων... Μια-δυο φορές που την είχε μεταχειριστεί ο Αράπης για να κάνει λαθρεμπόριο κοκαΐνη, τα κατάφερε μια χαρά η  κατεργάρα, να την πιάσουν και να τη στείλουν φυλακή και να γράψουνε ακόμα κι οι εφημερίδες τ’ όνομά της. Τότες ναι!... Τότες ήταν καλός καιρός. Τότες τη φωτογραφίσανε και είχανε κι αυτηνής φωτογραφία ανάμεσα σ’ άλλα μεγάλα πρόσωπα της πιάτσας. Κι από τότες, κάθε Παρασκευή ήταν υποχρεωμένη να πηγαίνει στην επιτήρηση. Ωστόσο, όπως όλες οι μεγάλες χαρές σ’ αυτόν τον κόσμο βαστούνε λίγο, έτσι βάσταξε κι η δική της η ευτυχία. Τώρα όλοι την είχανε ξεχάσει. Τώρα πια κανείς δεν την ονομάτιζε. Ακόμα κι όταν ξεδίπλωνε τις παλιές εφημερίδες για να δείξει στον ένα και στον άλλο που ήτανε γραμμένο τ’ όνομά της...
  - Καλά !... Μωρή Μακαρόνα... Άλλο τίποτα να δούμε... Έχεις άλλο τίποτα;...
  Τι άλλο να ’χει;... Πώς να ’χει;...
  Και να που σήμερα έβαλε η Φανερωμένη το χέρι της. Να που γυρνάει τέλος πάντων ο τροχός. Κι έπαιζε ένα ρόλο τέλος πάντων στο μεγάλο περιστατικό. Πού την έπιανες απόψε ! Παράτησε και πόρτα και πενηντάλεφτα και μουστερήδες. Αφού τα είπε και τα ξαναείπε, ύστερα πήρε τα σοκάκια.
  - Αυτή!... Αυτή η Μακαρόνα, στραβομάρα είχε και δεν τον είδε ; Ε ;
  - Λείπει;
  - Λείπει!... λέει η Βάσω.
  - Καλέ, όχι, καλέ!... Είναι τόση ώρα που ήρθε κι είναι μέσα - πετάχτηκε η Ζαφείρω.
  Αλήθεια είναι μέσα - δηλαδή, στο πλυσταριό, όπου κοιμάται αυτή κι ο γιος της.
  - Και τι κάνει μέσα ;...
  Φοβισμένη η Λευκοθέα δίνει εξηγήσεις :
Είναι μέσα με το Ρογότη.
   - Και τι δουλειά έχει ο Ρογότης εδώ τέτοιαν ώρα;
   Φωνάξανε και το Θεόκλητο !
   - Α !... α !... τώρα κατάλαβε η Παρθενόπη. - Έτσι το λοιπόν ε !...
   Νιώσανε άρρωστο και χύμηξαν από τώρα τα κοράκια !... Νιώσανε πως κλονίστηκε ο στύλος του σπιτιού κι ήρθανε ν’ αρπάξουν ό,τι ό,τι.
   - Ε! Παιδάκι μου, λέει κι η άμια Ορθοδοξία, άμα βρούνε χωριό δίχως σκύλο... Δεν το ξέρεις ; Περπατούνε δίχως ξύλο...
   Διόλου! Ακόμα πιο άγρια ξεσηκώνεται η Παρθενόπη.
   - ... Ακόμα δεν έπεσε ο Νοικοκύρης... Όχι! Ακόμα δεν έπεσε !...
   Και ξυπνάει μέσα της αλάκερη η Ευτέρπη... Μια Ευτέρπη που τόσες και τόσες φορές στάθηκε άντρας με πανταλόνι και κυβερνούσε σπίτι και βιός όταν έπεφτε ο Κουτσαύτης... Η Ευτέρπη η Χοντροκώλα με τ’ όνομα, που Θεός σχωρέσ’ τη.
- ... Πρώτον λέει ερωτά περί την καλή μας υγείαν, και δεύτερον αν ερωτάτε λέει δι’ εμέ δόξα τον άγιο Θεό, υγείαν έχω και υγείαν ποθώ και διά εμάς...
   - Αγόρι μου, εσύ !... αναστενάζει η θεία Ορθοδοξία.
   - Για μας ; Δε λέει και για μας τίποτε ; ρωτάει ανυπόμονα η Ολγάρα η Ταραμπομπάνα.
   - Μακαρόνα ακολούθει!... προστάζει πάλι η Παρθενόπη.

   Η κικαρού στριφογυρνώντας το μουκαβά στα χέρια της συλλαβίζει τα γράμματα του Αράπη :
     ... Τα χαιρετίσματα, λέει, σ’ όλους τους καλούς φίλους που ερωτούν διά εμένα...
     Να μωρή που λέει και για μας !...
   Μα όσο δεν ακούει τ’ όνομά της η Ολγάρα δεν ευχαριστιέται.
     Ακολούθει!...
     ... και να μην ανησυχούμε λέει, σύννεφο είναι και θα περάσει, και δεν πρόκειται... Περί τίποτα να μην έχουμε φόβο, και...
     -Όπως τα γράφει μωρή !... Να τ’ ακούω όπως τα γράφει θέλω...
     ... Και να μαζέψεις, Παρθενοπίτσα μου, όλα τα υπάρχοντα, το βρισκούμενο που έδωσε ο Θεός, το σπίτι και τα μάτια σου... τα μάτια σου τέσσερα στο μπαγιόκο και στο σπίτι και στα κορίτσια, να φανείς εσύ άντρας στο πόδι μου !... Άντε να σε δω. Άπαξ μπορεί να μας χρειαστούνε φωνήεντα περί την υπόθεση και να μη μας φέρει καπάκι η περίσταση, να πάρεις πρωί πρωί τη Λέλα και να την πας στης κουμπαρίτσας μας της Όλγας...
     Να, μωρή, που λέει και για σένα !...
     Και να τηνε βάλεις Παρθενοπίτσα μου αμανάτι...
     Μακάρι!... λέει η Όλγα, και καμώνεται που θα είχε όλη την καλή θέληση να φανεί χρήσιμη, αν της το επέτρεπαν τα οικονομικά της. Μακάρι!... Αλλά ένεκα περίσταση, το οποίον.
     ... Αμανάτι όσα όσα...
Τώρα παίρνει την ανάσα της η Όλγα, μια και βεβαιώνεται πως δεν πρόκειται για υπερβολικές απαιτήσεις.
   - Α! πια, όσο για κατιτίς...
   - ... Όσα, όσα... Και ν’ ανοίξει τα μάτια της η Όλγα να τα κάνει τέσσερα και να μην πάει ο προκομμένος, ο δίχως φιλότιμο και μουστάκι, και της την πάρει...
   Στο ίδιο ύφος, ο Αράπης δίνει κι άλλες οδηγίες για τις τρεχούμενες υποθέσεις που εκκρεμούν. Όσο για το ζήτημα της Λέλας, η Παρθενόπη ανάβει και κορώνει με την γκάφα που επαθε. Μα η Ολγάρα, που συνέρχεται τώρα, απ’ τα σίγουρα προσφέρεται για τ’ αμανάτι. Όχι πως γενικά δεν της αρέσει τάχατες να παίρνει αμανάτια. Όπως κι αν το πάρει το πράμα, τ’ αμανάτι πάντα κέρδος φέρνει. Εξόν απ’ τον αφάνταστο τόκο που πληρώνει εκείνος που δανείζεται στην πιάτσα, πρέπει βέβαια να δώσει και τίποτα ενέχυρο για εγγύηση στο δανειστή μια και στην πιάτσα, μήτε γραμμάτια αναγνωρίζονται μήτε τραβηχτικές και τα τέτοια. Σ’ όλες αυτές τις ύποπτες και τις σκοτεινές δουλειές τι θέση μπορούσε να ’χει το γραμμάτιο ; Σε ποιον να πάει να παραπονεθεί ο δανειστής σε περίπτωση που ο χρεοφελέτης δε θα μπορούσε ή θ’ αρνιότανε να πληρώσει; Όχι βέβαια στα δικαστήρια. Γι’ αυτό εξόν από τα περίβλεπτα μέλη της πιάτσας που ύστερα από χρονώ και χρονώ υπόληψη ο λόγος τους ήτανε νταγκ ! λίρα εγγλέζικια !... όλοι οι άλλοι ενεχυριάζανε ή τίποτα διαμαντικά ή τίποτα γυναίκες. Ο δανειστής κρατούσε το ενέχυρο ως τη συμφωνημένη μέρα της πληρωμής. Στ’ αναμεταξύ, αν ήτανε διαμαντικά, το φορούσε κι έκανε το κομμάτι του, αν ήτανε γυναίκα, την είχε και τη δούλευε, την ξεθέωνε αλύπητα και την τάιζε όσο το δυνατό πιο λίγο, όπως κάνουν οι χωριάτες άμα δανείζονται ξένο γάιδαρο - μια και: ξένο ψωμί, δικό σου μαχαίρι. Ξένος πόνος ξέγδαρμα...
   Φυσικά, στην ορισμένη μέρα αν ο χρεώστης δεν παρουσιαζότανε να πληρώσει για να πάρει πίσω τ’ αμανάτι του, ο δανειστής το πουλούσε και ξεμπέρδευε, κι έδινε το παραπάνω στο χρεοφελέτη - ο Θεός κι η ψυχή του...
   Όχι λοιπόν πως η ιδέα του ενέχυρου δεν της άρεσε της Ολγάρας. Μα αν βαστάς στο χέρι ένα ενέχυρο ενός Αράπη, είναι να ’χεις τον μπελά πάνω απ’ το κεφάλι σου. Να σου δώσει ντενεκέ θα σου ζητάει ασήμι. Έπειτα η Ολγάρα γλήγορα κατάλαβε το σκέδιο του μαγκιόρου. Αυτός ήθελε μια φορά να της φορτώσει τη Λέλα, για όσον  καιρό θα καθότανε φυλακή, να τραβήξει μια φορά ένα ορισμένο ποσό στα σίγουρα, να ρίξει στη ράχη της Ολγάρας όλη τη φροντίδα κι όλη την ευθύνη με τις φασαρίες που δεν μπορούσε να μην της σκάρωνε ο Νώντας. Και τέλος, αν έφευγε η Λέλα -όπως έφυγε-, θα την έβαζε έπειτα την Ολγάρα ο Αράπης να του την ακριβοπληρώσει στο ακέραιο.
   Γι' αυτό δόξασε με το νου της το Θεό η Ολγάρα, που δεν πήρανε τέτοιο κακό δρόμο τα πράματα, μια και πρόλαβε ο Νώντας...
  - Όποιος πρόλαβε τον Κύριον είδε !... Έτσι δε λέει και το Ευαγγέλιο ;...
Ακολούθει, Μακαρόνα !... - ... Και διόλου να μην ανησυχείς, Παρθενοπίτσα μου, γιατί εκείνος που θα φάει ο μάτι του Αράπη ακόμα δε γεννήθηκε, και δώσε τους χαιρετισμούς και τα προσκυνήματα σ’ όλους άπαξ είμαι αθώος και άπαξ αδίκως με συλλήψανε και ο Θεός θα το φανερώσει το άδικο... Ταύτα και μένω εγώ ο αντρούλης σου ο χρυσός ο Αράπης...
   Αυτές οι τελευταίες διαμαρτυρίες για την αθωότητα του, ήτανε μόνο και μόνο για να κλονίσουν ίσως την πεποίθηση του Σωτηράκη σε περίπτωση που θα ’πεφτε το γράμμα στο χέρι του.
   - Έχει κι άλλο, μωρή !... Να, εκεί στο πλάι!
   Κι η Μακαρόνα συλλάβιζε σε μια γωνιά του χαρτιού :
   - ... Τα βάσανά μου είναι πολλά και να σ’ τα πω δεν κάνει
Να ’ρθει η Παρθενοπίτσα μου τον πόνο μου να γειάνει
   Η άμια Ορθοδοξία η Βυζού, δάκρυσε. Παρακάλεσε :
   - Α! Ξαναδιάβασ’ το άλλη μια, μωρή!...
   Κι ενώ η Μακαρόνα αρχίζει να ξαναδιαβάζει το ταιριαχτό, η Παρθενόπη της κόβει το λόγο :
   - Απ’ την αρχή, βρε συ !... Απ’ την αρχή διαβάζει ο κόσμος...
Έξω σε κάποιο ρολόι χτυπήσανε μεσάνυχτα. Χτύπησε μια, μιάμιση, δυο, τρεις... Αργά που φεύγει η ώρα στην κατώγα ! Τώρα δεν είναι πια μονάχος ο Αράπης με τον καινουργιοφερμένο. Έναν έναν, δυο δυο, τρεις τρεις, φέρανε, φέρανε... Κι όχι πως είχανε πέσει κεσάτια εκείνο το βράδυ. Κεσάτια... Η κατώγα δεν έχει ποτέ κεσάτια. Και φέρανε... Και τι δε φέρανε ! Γέρους μ’ άσπρα μαλλιά, σωστά ρημάδια, παιδιά αμούστακα, άντρες, παλικάρια, άλλοι λέτσοι που βρομούσαν άλλοι που... κουκουνάρι η ψείρα πάνω τους, κι άλλοι συγυρισμένοι, τσάκα στο παντελόνι και λουστρίνια πατούμενα και καβουράκι της ώρας. Τι δεν καταχωνιάζει κάθε βράδυ, κάθε νύχτα, αυτή η κατώγα !...
   Μπαίνοντας, πολλοί καλησπέρισαν τον Αράπη γιατί τον ξέρανε, άλλοι γιατί τον είχαν ακουστά κι είχανε μάθει κιόλας τη σύλληψή του, κι άλλοι γιατί δεν τον ξέρανε διόλου. Άλλοι γιατί έτσι πρέπει: να λες την καλησπέρα σου μπαίνοντας εκεί μέσα.
   Μα κανείς δεν μιλεί για τη δουλειά του. Αν κι όλοι τους έχουνε κάτι στο μυαλό τους, όλοι θέλουν κάτι να πούνε, να ρωτήσουνε. Δε μιλούν γι’ αυτό. Όχι γιατί δεν το θέλουνε, μα γιατί κανείς δε θα τους ακούσει - κανείς, εξόν καμιά φορά απ’ τους πρωτάρηδες που έχουν τις ανώφελες περιέργειες.
   Στην κατώγα : απ’ το παιδί τ’ αμούστακο που θα κλέψει κάποιο πορτοκάλι ή που θα ’σπασε κάποιο τζάμι ίσαμε το φονιά, το φονιά από περίσταση, ή από αιμοβόρο ψυχόρμητο ή από επάγγελμα... Εκείνος που πήδηξε στο τραμ την ώρα που έτρεχε και δεν έχει να πληρώσει ό,τι του όρισε το Πταίσμα, πλάι στον μεθυσμένο που τον μάζεψε ο χωροφύλακας, και πλάι στο διαρρήχτη και πλάι στον κίναιδο. Μαλλιά κουβάρια, ολόκληρη μια νύχτα, μια νύχτα ατέλειωτη που μοιάζει χρόνος, που μοιάζει  αιώνας...
   Η κατώγα : νεροχύτης που τα μαζεύει όλα για να τα στείλει στην καταβόθρα.
   Να κοιμούνται άραγες; Μπα! Ως κι οι μεθυσμένοι ακόμη, ως κι αυτοί, γαρίδα το μάτι τους. Μα όλοι ψάθα χάμω, όλοι ξαπλωμένοι στις μάλτες, γιατί... όλοι ελπίζουνε : ίσως τους πάρει ο ύπνος.
   Κι αρχίζει το κρύο, ένα κρύο που ξυλιάζει τα κρέατα, που τσακίζει τα κόκαλα, και που μοναχά το μυαλό δε μουδιάζει, γιατί χρειάζεται το μυαλό, για να νιώθει, για να συλλογιέται, για να πονεί...
   Τα ίδια και στη διπλανή κατώγα. Με μια διαφορά: εκεί είν’ οι γυναίκες : δηλαδή τίποτα.
Ένας-δυο γυρνούν, κοιτάζουν το φεγγίτη και το θαρρούν σαν ψέματα.
   - Αλήθεια ! Έφεξε ;...
   Όσο απέραντη κι αν είναι η νύχτα, κάποτες θα τελειώσει. Μια και φέγγει παντού, γιατί να μη φέξει και στην κατώγα, τάχατες; Και μόνο τώρα -τι παράξενο!- μονάχα τώρα τα πιάνει η νύστα όλα εκείνα τα τσακισμένα τα κορμιά και τα μυαλά π’ αρχίζουν τέλος πάντων να μουδιάζουνε.
   - Καφέ !..., Θέλει κανείς καφέ ;...
   Φωνάζει απ’ το παραθυράκι της πόρτας το παιδί του πλαϊνού καφενείου. Και κείνοι που είν’ απένταροι κοιτάζουν με όχτρα τους άλλους που θα πιούν καφέ, και θα ’ρθουνε λίγο στον εαυτό τους.
   - Κι εφημερίδες!... προστάζει ο Αράπης.
   Αλήθεια! Κι εφημερίδες... Να δουν, να μάθουνε, τι λεν τα φύλλα για τον καθένα τους. Γράψανε άραγες τ’ όνομά τους ή μήπως τους περάσανε για μισή μερίδα. Σε μια στιγμή, όλα ξεχνιούνται: κι ο ίσκιος της φυλακής και το δικαστήριο. Αν αποβραδίς οι τσαμπουκαλήδες καλοτυχίζανε ένα-δυο που είχανε ελπίδα να ξεφύγουν απ’ τα νύχια της ανάκρισης ή εκείνους που το αδίκημά τους ήτανε παραμικρό, τώρα παίρνουνε κι αυτοί την αντεκδίκησή τους.
   - Κι εφημερίδες ;...
   Σε λίγο θα ’ρθουνε κι αυτές, με τι καρδιοχτύπι θα τρέξει το μάτι ολονώνε να δει πού είναι τ’ όνομά τους. Τι γράφουν για τη σύλληψή τους. Είναι πολλές αράδες ;... Είναι λίγες;...
   Σίγουρος ο Αράπης πως ο καθημερινός Τύπος θ’ αφιέρωνε αρκετό χώρο για το πρόσωπό του. Πρώτος και καλύτερος κι εδώ, όπως παντού, περιμένει τώρα ανυπόμονα:
   - Ακόμα ο καφές;... Κι οι εφημερίδες;...
   Βέβαια είναι κι άλλοι, πρωτάρηδες κι αμάθητοι, ίσως κι αθώοι, που τρέμουνε μη δούνε τ’ όνομά τους στα φύλλα. Ωστόσο η εφημερίδα δε θα ρωτήσει κανένα τους. Δίκαιους και άδικους, ένοχους κι αθώους, ανθρώπους που πιαστήκανε εξαιτίας μια υπόνοια μονάχα και που ίσως το μεσημέρι κιόλας θα είναι ελεύθεροι... τίποτα ! - κανείς δε βρίσκει έλεος. Ο λεκές της τυπογραφικής μελάνης θα τα σταμπάρει, θα τα λερώσει, θα τα πιτσιλίσει όλα εκείνα τα μέτωπα, καθαρά ή βρόμικα. Κι ύστερα ; Δεν έχει ύστερα. Επειδή έτσι κι έτσι είναι αδύνατο να βγει πια ο λεκές, εκείνος που τον έχει, τον έχει, και τελείωσε !... Αργότερα, σιγά σιγά, ο φόβος θα γίνει απόφαση, η ντροπή φιλοδοξία, η ανάγκη φιλότιμο. Κι εκείνος που έχει ένα λεκέ, όχι μόνο δεν τον νοιάζει να ’χει κι άλλους, μα θα κάνει ό,τι μπορεί για να τους αποχτήσει. Ένας λεκές στο μέτωπο !... Πφ !... Πάντα λεκές θα είναι. Μα οι πολλοί, αυτοί γένονται αίγλη, φωτοστέφανος.
   - Τι φτιάνεις αυτού, βρε συ; ρωτάει ο Αράπης κάποιο αμούστακο!
   Τι φτιάνει; Ό,τι έφτιανε. Ό,τι έφτιανε κι ο ίδιος, εδώ και τόσα χρόνια.
   Σαλιώνει ο πιτσιρίκος ένα κομμάτι μολύβι και γράφει, πλάι σ’ άλλα, σε μελιούνι άλλα, γράφει και το δικό του τ’ όνομα στο ντουβάρι της κατώγας. Να μένει τ’ όνομα, ν’ απαθανατιστεί και να το δουν κι οι άλλοι που θα περάσουν απ’ αυτού... όπως βλέπει κι ο ίδιος σήμερα τα ονόματα που προηγηθήκανε τα κατορθώματα...
Ήρθε κι αυτή η ώρα :
   - Μπρος! Δυο δυο, στη γραμμή!... Τα χέρια...
   Γρήγορα, άψε-σβήσε, οι χειροπέδες σμίγουνε δυο δυο τα χέρια αυτών που στέκουνται στη γραμμή.
   - Πολύ το σφίγγεις!... παραπονιούνται μερικοί. Κι οι άλλοι τα παλικάρια :
   - Σφίγγε όσο θέλεις!... Έννοια σου!...
   Ποιος είναι ο ένας που είναι πλάι στον άλλο;... Τι τους νοιάζει και τους δυο !... Ίσως πάλι, ένας φονιάς κι ένας... Ένας -να! έτσι!...- που τον στέλνουν στην ανάκριση για ένα τίποτα, για μια υπόνοια. Μα όλοι ανακατεμένοι, όλοι στην τύχη. Έτσι χύνουν τα νερά στο νεροχύτη, τα νερά που πάνε για την καταβόθρα!
  Η θλιβερή συνοδεία!... Φαίνουνται οι μαγκιόροι, οι παλιοί, οι μαθημένοι: λεβεντιά και καμάρι, με το σιδερένιο βραχιόλι στο χέρι έπαινος και παράσημο της τέχνης τους. Κι οι γέροι με τ’ αχαμνά γεράματα, και τα πιτσιρικάκια με το μέλλον, κι ανάμεσα ανάκατα, οι αμάθητοι, οι πρωτάρηδες που κοκκινίζουνε, ίσως κι αθώοι, ίσως εκείνοι που λίγο πιο ύστερα θα είναι ελεύθεροι και ωστόσο πάει πια τελείωσε, μια και τους είδε ο κόσμος σε τέτοια χάλια...
  - Μπρος !... Ξεκινάμε !...
  ... Και ξεκινούν.
  Ίσως να σταματήσει κάποιο τραμ, ίσως να κοντοσταθούνε τα ταξί, κι ο κόσμος στα πεζοδρόμια, και να βγουν απ’ τα μαγαζιά τους οι νοικοκυρεμένοι άνθρωποι να καμαρώσουνε.
  Έτσι, πάει, όλο πάει... Σα να κυλάει ανοιχτή υπόνομο ανάμεσα στους κεντρικούς τους δρόμους, η συνοδεία με τα σιδερένια βραχιόλια, σ’ ένα πλαίσιο ντουφέκια. Και λες:
  - Τίμια που θα ’ναι μια τέτοια κοινωνία για να απλώνει, έτσι, και να καμαρώνει με τόση φιλαρέσκεια τα περιττώματά της!
Όσοι δεν ήξεραν, θα τους έπαιρναν για δυο φίλους που πάνε παρέα. Σχεδόν αγνώριστος ο Σωτηράκης με τα πολιτικά. Κι ο Αράπης δίπλα του. Λίγο τσαλακωμένος, στα ρούχα, στα μούτρα. Στεναχωρημένος γιατί τον έβλεπε ο κόσμος παρέα με τον αστυνομικό. Οι γνώριμοι του ανθυπομοίραρχου, άλλοι χαιρετούσαν προσπερνώντας, άλλοι κοντοστεκόντανε. Του Αράπη όμως οι γνωριμίες καμωνόντανε τάχατες πως δεν έβλεπαν. Μα ο Σωτηράκης τους έπαιρνε με το μάτι του- τους ονομάτιζε:
  - Να ο Τσιλίθρας !... Κι ο Σφάχτης ο Αγαπητικός... Μπα!... Καινούργια πατούμενα βλέπω ο Ψαλίδας... Το φουκαρά τον Τίρλα... Φαίνεται δεν πάνε καλά οι δουλειές...
  Ο Αράπης καμιάν απάντηση σ’ όλ’ αυτά. Μήτε ναι μήτε όχι μήτε τίποτα που θα μπορούσε να χρησιμέψει στον αστυνομικό σαν πληροφορία άμεση ή έμμεση. Μόνο που έπαιζε λίγο το μάτι του και το δεξί του φρύδι σούφρωνε, πράμα που μαρτυρούσε τη στεναχώρια του. Οι τρόποι αυτοί του αξιωματικού τον θύμωναν. Δεν ήταν τρόποι ευγενικοί, σύμφωνα με την ευγένεια της πιάτσας. Ανάξιος θα ήτανε ένας μαγκιόρος που έστω κι άθελα θα ’δινε μια πληροφορία στον αστυνομικό. Γιατί το λοιπόν... Γιατί ο Σωτηράκης έκανε τέτοιες απόπειρες, πράμα που ο μαγκιόρος το ’παιρνε για προσβολή;
  Κ ι έπειτα, τι πάει να πει αυτή η χωρατιά τώρα, ύστερα απ’ την ευγένεια που είχε δείξει ο αξιωματικός ; Αντί να τον αφήσει να τον συνοδέψουνε στη φυλακή τίποτα χωροφυλάκοι, αντί να τον αφήσει να τον σιδερώσουν, ο Σωτηράκης, με τα πολιτικά μάλιστα για να μη φαίνεται, συνόδευσε μόνος του τον Αράπη για να τον παραδώσει. Υπερβολική λεπτότητα και καλοσύνη που δεν είχε πολύ τη θέση της. Γιατί ένας άντρας της πιάτσας... τιμή και δόξα του, να περπατάει με σιδερένια βραχιόλια στα χέρια.
  Γιατί λοιπόν όλ’ αυτά; Κι ο άνθρωπος της δουλειάς άρχιζε να διαισθάνεται τη φάκα.
  - ... Μωρέ κάτι λάκκο !... Κάτι λάκκο θα ’χει η φάβα...
Δίχως την παραμικρή ειρωνεία, ο αστυνομικός :
  - Ε ! Από απόψε πια θα χουζουρέψεις, μωρέ Αράπη.
  Σωστά. Ύστερ’ από τρεις νύχτες κακοπέραση μες στην κατώγα, το γιατάκι της φυλακής θα ήτανε χουζούρι.
  - ... Γυρνώντας, περνώ απ’ της Παρθενόπης και λέω να σου στείλουνε την μπαμπακού και τίποτα τσουμπλέκια.
  - Σπολάτη !... ξερά ξερά ο Αράπης, για να μην του πει πως θα ήτανε μάταιος ο κόπος, μια και δεν ήταν δυνατό να μην είχανε ειδοποιήσει τη μαμά τα πιτσιρίκια που φέρναν βόλτα έξω απ’ την ανάκριση.
   Έτσι, πηγαίνοντας, εξακολουθούσαν την κουβέντα τους, σα δυο γνώριμοι, δίχως όχτρα, δίχως πάθος ο ένας ενάντια στον άλλο - δυο γνώριμοι, αν όχι φίλοι στενοί, άλλα ούτε κι οχτροί. Απλούστατα δυο άνθρωποι που ζούσανε με δυο διαφορετικές δουλειές και που τύχαινε η δουλειά του ενός να είναι ενάντια στη δουλειά του άλλου, μα και συμπλήρωμα απαραίτητο η μια της άλλης. Κι ό,τι δεν είχε σκέση με την καθαυτό δουλειά τους, ό,τι αφορούσε αποκλειστικά το πρόσωπο του καθενός, αυτό το κουβεντιάζανε ήσυχα ήσυχα.
   - Μα και βέβαια, βρε αδερφέ Αράπη ! Τι ανάγκη να ’παιρνες την εικοσιτετράωρη προθεσμία για την απολογία αφού μια και μια δεν ειδοποίησες δικηγόρο.
   - Τι ανάγκη ο δικηγόρος !
   - Πώς τι ανάγκη; Να σε παρασταθεί... Να προσέξει μπας και σου τη φέρουνε...
   Κι ο Αράπης περήφανα... Λίγο σαρκαστικά: 
   - Δικηγόρος είμ’ εγώ... Κι εμένα... Δε μου τηνε φέρνουνε εμένα.
   - Σωστά...
   Κι έπειτα σιωπή.
   Το τραμ που ερχότανε, ο κόσμος βιαστικός ν’ ανέβει, εκείνοι που κατέβαιναν, αυτοκίνητα στην αναμπουμπούλα, έχασαν αυτοί για μια στιγμή ο ένας τον άλλο τους. Ούτε ανησύχησε ο Σωτηράκης ούτε φοβήθηκε. Κι όταν ξανάσμιξαν είπαν χαμογελώντας:
   - Κόντεψες να με χάσεις, Αράπη.
   - Ναι! είπ’ εκείνος, όχι δυσαρεστημένος. Και ο Σωτηράκης με το μυαλό του έκανε τη σύγκριση ανάμεσα στους παλιούς και στους καινούργιους. Σε καμιά περίπτωση ένας παλιός δε θα παραβίαζε τη σιωπηρή υπόσχεση: να επιχειρήσει να αποδράσει. Με κανένα τρόπο δε θα πατούσε το λόγο του, δε θα τσαλάκωνε το φιλότιμό του. Ο Σωτηράκης θα μπορούσε ακόμη να του ’δινε άδεια του Αράπη, να πάει να κάνει καμιά βόλτα, να ταχτοποιήσει τίποτα δουλειές και πάλι να γυρίσει μόνος του, ακόμη κι αν επρόκειτο να τον κρεμάσουν ύστερα. Ο λόγος μια φορά λόγος. Τώρα πια δεν ήτανε στο χέρι του αστυνομικού να τον παραδώσει ή όχι. Ο Σωτηράκης υπεύθυνα οδηγούσε τον Αράπη δίχως χειροπέδες, και ο κόσμος να χαλούσε, ο μαγκιόρος δε θα καταδεχότανε ποτές να πέσει μικρός, να βάλει σε μπελάδες έναν άνθρωπο που του φερότανε καλά. Ενώ οι καινούργιοι!... Αυτοί έχουν ολωσδιόλου άλλες ιδέες για την υπόληψη, για το λόγο και για την τιμή. Γι’ αυτούς δεν σημαίνουν τίποτα όλα τα τέτοια. Ένα ενδιαφέρει, ένα και μόνο: πώς να κερδίσουν παραπάνω εμπιστοσύνη, πως να δώσουν πιότερες υποσχέσεις, κι ύστερα να πατήσουν το λόγο τους, να κουρελιάσουν την μπέσα τους. Σ’ ένα και μόνο είναι ο νους τους, στο πραχτικό αποτέλεσμα.
    Ξέρεις τι λέω, αδερφέ μου Αράπη;
  -Τι;
    Πάει ο παλιός καιρός!... Τα όμορφα εκείνα χρόνια!...
  Άλλο ς επαγγελματίας της παλιάς παράδοσης, που εξαιτίας μια ασήμαντη τώρα αφορμή, πήγαινε ο νους του στους καινούργιους δρόμους που παίρνει και το δικό του επάγγελμα με την προσαρμογή του στις καινούργιες ανάγκες. Γύρισε, κοίταξε κάπου, έναν πολιτσμάνο, κι έφτυσε με σιχαμάρα, με περιφρόνηση :
   - Να σου ’ρχονται, λέει, τώρα αυτοί οι ξουρισμένοι. Αυτοί οι...
   Κι είπε τη βρισιά του.
   - Αλήθεια!... κατσούφιασε ο Αράπης και σκοτείνιασαν τα φρύδια του.
   Παλιοί μαστόροι, καταλάβαινε ο ένας τον πόνο τ’ αλλουνού.
Ανέβηκαν κι οι δυο στο τραμ. Επειδή δεν υπήρχαν δυο θέσεις πλάι πλάι, ο Αράπης ρώτησε:
   - Πού να κάτσω ;
   - Όπου σου γουστάρει! σήκωσε τις πλάτες του ο αστυνομικός.
   Ούτε κατάλαβε ο ανθυπομοίραρχος πότε ξεκίνησαν. Τόσο ήτανε ο νους του αλλού. Πετούσε ακόμη ζωντανή στα μάτια του η σκηνή της ανάκρισης που την είχε παρακολουθήσει κι ο ίδιος εξαιτίας το ενδιαφέρο του για την υπόθεση. Ο ανακριτής - ένας κορδωμένος και τριζάτος νεαρός, που φαίνεται τώρα τελευταία θα είχε γυρίσει από την Ευρώπη με μπαούλα ολόκληρα χοντρά βιβλία, πανταλόνια της μόδας και τσιμπίδες που σγουραίνουν οι άντρες τα μαλλιά τους, ένας ξουρισμένος κι αυτός, ένας του γάλακτος, δίχως να καθίσει στην πολυθρόνα του, δίχως ν’ ανοίξει βιβλία και τεφτέρια, έτσι, σουλατσάροντας, με τα χέρια στις τσέπες, έριξε πρώτα μια ματιά στα χαρτιά που είχε ο γραφιάς μπροστά του,    κι έπειτα μιαν άλλη ματιά στον Αράπη, που ακόμα δεν ήξερε καλά καλά γιατί τον κατηγορούσαν.
   Του Σωτηράκη το μούτρο είχε αλλάξει. Δεν του αρέσανε διόλου αυτοί οι τρόποι. Ανάκριση που δεν είχε την όψη μιας ιεροτελεστίας, δεν ήτανε, δεν μπορούσε να ήτανε ανάκριση.
   - ... και κατηγορείσαι τώρα, ότι τη νύχτα της... - συνέχισε ο ανακριτής, σουλατσάροντας. Ο Αράπης κάρφωσε τα μάτια του, κι ο Σωτηράκης έκανε τον αδιάφορο, σαν άνθρωπος που πρόκειται ν’ ακούσει πάρα πολύ γνωστά πράματα.
   - ... σκότωσες τον εμπορευόμενο...
   - Τι;	Τι έκανα λέει;... - πετάχτηκε ξαφνικά ο Αράπης.
   Ο ανακριτής τον κοίταξε ήσυχα ήσυχα και χαμογέλασε.
Ζητείς μήπως την προθεσμία που σου παρέχει ο νόμος ;...
   Μεγάλοι κόμποι ίδρος φάνηκαν μονομιάς στο μέτωπο του Σωτηράκη. Κι η όψη του άλλαξε. Τινάχτηκε κι αυτός, και δάγκωσε το δάχτυλό του.
   Απ’ την απάντηση του Αράπη είχε καταλάβει.
   Αυτό το: « Τι; » δεν μπορούσε να ήτανε φτιαχτό, προσποιητό, όπως το νόμιζε ο ανακριτής, που είχε ακουστά, ή είχε διαβάσει στα βιβλία, ότι όλοι οι ένοχοι αρνούνται ή προσποιούνται πως δεν ξέρουν τίποτα. Μα ο Σωτηράκης, που ήξερε τη δουλειά του, γιατί την είχε μάθει απ’ το ζωντανό βιβλίο της ζωής, δε γελάστηκε. Αμέσως κατάλαβε. Ο Αράπης δεν ήτανε ένοχος για το έγκλημα που τον κατηγορούσανε. Όχι. Κι ο αστυνομικός στεναχωρέθηκε για την γκάφα του. Δάγκωσε τα χείλη του, δυσαρεστημένος απ’ τον ίδιο του τον εαυτό. Σε κάθε άλλη περίσταση, ίσως να φερνόντανε τίμια, ίσως να βοηθούσε ο ίδιος τον Αράπη για ν’ αποδείξει αυτός την αθωότητά του. Έτσι αν έχανε απ' τη μια, θα κέρδιζε απ’ την άλλη, γιατί σίγουρα ο Αράπης θα του το χρωστούσε χάρη. Εξάλλου, αυτό θ’ ακουγότανε στην πιάτσα κι ο Σωτηράκης θα κέρδιζε τη φήμη τίμιου κι ευσυνείδητου αστυνομικού.
   Ωστόσο, όχι! Αν δεν ήταν ένοχος για το έγκλημα που κατηγοριότανε ο Αράπης, σίγουρα, χίλιες φορές σίγουρα, θα ήτανε ένοχος για κάποιο άλλο έγκλημα. Μα για ποιο έγκλημα; Εδώ ζαλιζότανε ο αστυνομικός, εδώ τα ’χανε. Το μόνο που μπορούσε ακόμη να συμπεράνει είναι πως, για να μην αποδείχνει ο Αράπης την αθωότητά του, το δίχως άλλο θα ήτανε ένοχος για κάποιο έγκλημα πολύ μεγαλύτερο απ’ αυτό που τον κατηγορούσαν. Μα ποιο να ήταν αυτό το έγκλημα; Όσο πιο πολύ έχανε ο Σωτηράκης τόσο πιο πολύ θόλωνε το μυαλό του. Κι έκαμε το καλύτερο που είχε να κάνει. Απ’ τη στιγμή εκείνη δεν άφησε τον Αράπη από κοντά.
Σαν έκανε ο Αράπης να πλερώσει το εισιτήριο, ο Σωτηράκης που τον είχε πίσω του γύρισε :
   - Πλερωμένα - είπε. Κι ο άλλος δεν επέμεινε. Δέχτηκε σαν κάτι φυσικό τη φιλοφρόνηση του αστυνομικού, και για να δείξει πως τον ξεχώριζε από απλό χωροφύλακα, και για να δεχτεί έτσι ένα είδος υπεροχής και προστασίας που μαρτυρούσε αυτό το φέρσιμο. Κάποτες άδειασε η θέση δίπλα στον ανθυπομοίραρχο. Ο Αράπης μόνος του σηκώθηκε και πήε και κάθισε εκεί.
  -  Ξέρεις τι λέω, Αράπη;... Λέω δηλαδής πως υπάρχουνε σπάνια είδη βλάκες σ’ αυτόν τον κόσμο.
  -  Σε τι απάνω το λες;
    Λέω δηλαδής πως είναι ένα σόι μυγοχάφτες που θαρρείς πως άμα τους φτιάνει μια φορά ο Θεός σπάνει το καλούπι. Και πρέπει να περάσουνε ύστερα χρόνια και χρόνια, ώσπου να φτιάξει καινούργιο καλούπι κι ύστερα...
   Ο Αράπης ακόμα δεν καταλάβαινε.
  -  ... Μωρέ για τον ανακριτή λέω, μωρέ Αράπη, γι’ αυτόν το μαλάκα τον ανακριτή...
   Δίχως να ξαφνιστεί διόλου ο Αράπης, ακούοντας έναν αστυνομικό να βρίζει έτσι έναν ανακριτή και δίχως να σκεφτεί πως χάρη στη βλακεία αυτού του ανακριτή πήγαινε τώρα φυλακή, του πήρε το μέρος.
    Είναι βλέπεις νέος ακόμη... Κι έπειτα αυτοί οι άλλοι βαστούνε άλλη ρέγουλα, άλλο λογαριασμό.
    Ενώ εμείς... έκανε ο αστυνομικός σμίγοντας τον εαυτό του με τον εγκληματία.
    Ώστε το λες κι εσύ πως με στέλνει τζάμπα μέσα!... ε; επωφελήθηκε να ρωτήσει ο Αράπης. Μα κι ο αστυνομικός δεν έχασε την περίσταση.
    Αράπη!... Σωτηράκη με λεν’ εμένα!...
- Κι ο Αράπης τινάχτηκε.
    Τι τρέχει, Αράπη;
   - Τίποτα !...
   - Πώς τίποτα ; απόρησε πάλι ο αστυνομικός, σίγουρος πως κάτι είχε τρέξει στ’ αναμεταξύ.
   - Λέω δηλαδής !... - εξακολούθησε ήσυχα ήσυχα ο Αράπης, κυριαρχώντας τον εαυτό του. Καμωνότανε πως μόνο τώρα είχε καταλάβει ότι το τραμ σταμάτησε, και μόνο τώρα άκουε τις απανωτές φωνές που βγάζανε οι εφημεριδοπώλες: «Το μυστηριώδες έγκλημα του Κολωνακίου...» - Ένας-δυο απ’ τους επιβάτες αγοράζανε απογευματινά φύλα.
   Τότες ο Αράπης, βάζοντας όλη τη μαστοριά του, όλη του τη δύναμη, κι όλο του το κουράγιο, έπαιξε ακόμη μια φορά το μεγάλο, το επικίνδυνο παιγνίδι: μήτε υπερβολικά περίεργος μήτε υπερβολικά αδιάφορος. Απλούστατα σαν άνθρωπος της πιάτσας που φυσικά ενδιαφέρεται για τις τρεχούμενες δουλειές :
   - Τ’ είν’ πάλι τούτο ; ρώτησε. Και ταυτόχρονα, δίχως να περιμένει απάντηση, έχωσε το χέρι στην τσέπη κι έβγαλε το κεφάλι απ’ το παράθυρο του τραμ κράζοντας κάποιον εφημεριδοπώλη. Μα το τραμ ξεκινούσε. Άλλη μια φορά συγκράτησε την αγωνία του και γυρνώντας προς τον αστυνομικό :
   - Περί ποια δουλειά γράφουνε πάλι αυτοί;
   Δίχως να περιμένει απάντηση έβαλε το χέρι στην τσέπη:
   - Άπαξ είναι ανοιχτά τα παράθυρα...
   Και πρόσφερε τσιγάρο.
   Στο αναμεταξύ ο Σωτηράκης άρχισε κιόλας να λέει για το έγκλημα του Κολωνακίου. Φαίνεται θα είχε γίνει μεσοβδόμαδα Πέμπτη, Παρασκευή, μπορεί και Σάββατο, γιατί καλά καλά ο ιατροδικαστής ακόμη δεν είπε τελειωτικά τη γνώμη του.
    Καλά; Μα τι σόι δουλειά είναι αυτή;
    Α ναι!... - πετάχτηκε ο Σωτηράκης που μπορεί κι επίτηδες να είχε αρχίσει έτσι την κουβέντα, σαν να ήξερε την αρχή ο Αράπης :
    Α ναι!
  Το λοιπόν: διπλός φόνος και κλοπή με διάρρηξη στο Κολωνάκι. Τα θύματα - η υπηρέτρια του σπιτιού κι ο αγαπητικός της, ένας φοιτητής της Νομικής, όπως άψε- σβήσε ανακάλυψε η αστυνομία. Οι κλέφτες είχανε διαρρήξει την εξώπορτα καθώς και τα διάφορα συρτάρια. Τα κλεμμένα ήτανε ένας μαργαριταρένιος κολιές πολύ μεγάλης αξίας καθώς και διάφορα άλλα πράματα. Σε μια στιγμή που ο αστυνομικός έδινε πάνω-κάτω την αξία των κλεμμένων, ο Αράπης τινάχτηκε :
    - Τι λες !...
    - Μα ναι! βεβαίωσε ο Σωτηράκης, τέτοια μπάζα !... Καταλαβαίνεις;
  Κ ι επειδή δεν του είχε ξεφύγει το τίναγμα του Αράπη, ρώτησε δήθεν αδιάφορα :
    Λες να στοιχίζουν λιγότερα όλ’ αυτά;
  Πάλι ο Αράπης ένιωσε το κρίσιμο της στιγμής, κι είδε την υποψία στο μάτι του αστυνομικού. Αντίς άλλη απάντηση, τέντωσε το κάτω χείλι του, σαν να μην άξιζε τον κόπο να μιλήσει για να πει τι μπορεί να ξέρει αυτός;
    Κι έτσι αν είναι, λέω δηλαδής, κυρ-Σωτηράκη, ότι πάντα το παρακάνουν στην κατάθεσή τους τα κορόιδα.
   - Ναι! Βέβαια! Τα κορόιδα...
   Κι εξακολούθησε την αφήγησή του : Την υπόθεση την είχε αναλάβει ο αστυνόμος του τμήματος Νίκος ο... Μα γρήγορα το πήρε είδηση η Καταδίωξη της οδού Σόλωνος και του την πήρε απ’ τα χέρια.
   - Ντροπής πράματα δηλαδής, να παίρνεις τη δουλειά απ’ του συναδέλφου σου το χέρι.
   - Σωστά ! συμφώνησε κι ο Αράπης και ρώτησε πάντα με το ενδιαφέρο του ανθρώπου της πιάτσας, σχετικές πληροφορίες.
   - Μα να σου πω. Η Καταδίωξη βαδίζει για την ώρα πάνω σε μια γραμμή που δε μου φαίνεται σωστή. Υποστηρίζει πως φονιάς και κλέφτης είναι ο ίδιος.
   Με λίγα λόγια έκανε την αναπαράσταση του εγκλήματος σύμφωνα με την εκδοχή της Καταδίωξης. Μπήκανε οι κλέφτες στην κρεβατοκάμαρα, βρήκαν το ζευγάρι πάνω στις γλύκες του. Σφάξανε τη δούλα, και δεν προφτάξανε να βάλουν χέρι στο φοιτητή, γιατί αυτός άμα είδε τις μαχαιριές έπαθε από συγκοπή. Οι κλέφτες το δίχως άλλο θα ήτανε τέσσερις-πέντε, όπως δείχνανε οι πατημασιές στις σκάλες κι όπως συμπεραίνει κανείς απ’ τη μαστορική διάρρηξη της πόρτας.
   - Αυτού πάνω βαδίζει η Καταδίωξη.
   - Κι εσύ τι λες ;
   - Εγώ!... Πρέπει να σου πω πως μόλις έριξα μια ματιά σήμερα. Ε !... Δε συμφωνώ.
   - Όχι; ενδιαφέρθηκε ο Αράπης.
   - Όχι! και του ’κλεισε το μάτι ο αστυνομικός.
  Ολωσδιόλου αλλιώτικα τα πράματα... Είμαι σίγουρος ! Άλλοι οι κλέφτες κι άλλοι οι φονιάδες.
    - Λες;
  Μ’ ερεθισμένο το επαγγελματικό φιλότιμο, ο αστυνομικός δε βάσταξε στον πειρασμό να μην πει τη γνώμη ου : Ο φονιάς είναι σίγουρα ο αντεραστής του φοιτητή. Σίγουρα...
  Ο Σωτηράκης ήξερε κιόλας ποιος ήτανε, μα τον άφηνε επίτηδες για να τους τη σκάσει στην Καταδίωξη. Κι οι κλέφτες μπήκαν έπειτα:
   - Έτερον εκάτερον !... Καταλαβαίνεις.
 -   Ναι, μα... -βάρεσε μέσα στα όλα ο Αράπης- άραγες από μέσα δεν υπήρχε συνεννόηση;
 -   Τι ανάγκη; Όλοι ξέρανε πως η κυρά είχε τα μαργαριτάρια. Έπειτα οι κλέφτες δεν πήγαν κατευθείαν στην κρεβατοκάμαρα. Γύρισαν πρώτα στ’ άλλα τα δωμάτια. Ναι;
 -   Α βέβαια! Αυτό είναι σίγουρο.
  Ο Αράπης δεν είχε την περιέργεια να ρωτήσει παραπάνω.
  Μόνο:
-    Και πώς το πήραν κάβο σήμερα, έπειτα από τόσες μέρες;
 -   Τόσες μέρες ;... Όχι δα, καημένε... Είπαμε Πέμπτη, Παρασκευή, μπορεί και Σάββατο...
  Μα τη στιγμή εκείνη το τραμ σταμάτησε.
Φτάσαμε κιόλας ;... - απόρεσε λίγο ο αστυνομικός. Ανάμεσα σε μια τούφα κυπαρίσσια, ξεπρόβαλε μακριά ο ίσκιος της φυλακής: ένα είδος κάστρο με τις οδοντωτές του πολεμίστρες, κι από έναν πυργίσκο στις τέσσερις γωνίες.
  - Ε δε θα το πιστέψεις λοιπόν, κυρ-Σωτηράκη! Τη βλέπω αυτήν τη φυλακή και τηνε χαίρομαι. Ναι! Μάλιστα ! Καταλαβαίνεις, βρε αδερφέ, που βρίσκεσαι σε φυλακή. Το βλέπεις, το νιώθεις ! Όχι σαν κι εκείνη την άλληνε την τούφα που φαίνεται απ’ έξω σαν ξενοδοχείο της οδού Αθήνας.
  Αλήθεια, ο Αράπης δεν τα χώνευε διόλου αυτά τα καινούργια χτίρια... τ’ άνοστα και τ’ ανούσια που πάνε θαρρείς να κρυφτούνε πίσω από το δάχτυλό τους !
  Κι απορούσε συχνά:
  - Τι τ’ όφελος, βρε αδερφέ;... Τι τ’ όφελος να είσαι στη φυλακή και να το κρύβεις;... Είναι και ντροπής πράμα το κάτω κάτω να ντρέπεσαι ή να φοβάσαι να πεις τι είσαι! Αυτά είναι... μανίτες.
  Με κάτι τέτοια ο επαγγελματίας του εγκλήματος αναποδογύριζε συθέμελα όλες τις ελπίδες της νεότερης « σωφρονιστικής» αρχιτεκτονικής, που τόσα χρόνια απασχόλησε τους ανθρώπους της « σωφρονιστικής επιστήμης ».
  - Ακούς εκεί λέει: μανίτα !... Φτου !...
  Γιατί εκείνο που τον ξεσήκωνε ήτανε η υποκρισία κι ο φαρισαϊσμός του νεότερου πολιτισμού, κι έτσι κατά τη συνήθειά του κατάφευγε στο φτύσιμο για να εκδηλώσει την απέχθειά του.
  - Μα γιατί, βρε αδερφέ ;... Γιατί αυτό το φτιασίδωμα ; Για να ξεγελάσουν ποιόνα τάχατες ;
  Στο βάθος δεν καταλάβαινε, και δεν μπορούσε να καταλάβει τις μακιαβελιστικές αιτίες του φαρισαϊσμού και της ψευτοφιλανθρωπίας.
   - Σωστά τα λες, μωρέ Αράπη... επιβεβαίωσε ο Σωτηράκης, που αν και αντιπροσώπευε την εξουσία, δεν μπορούσε κι αυτός να καταλάβει τις αιτίες που επιβάλλουν αυτού του είδους την « πρόοδο ». - Τα συλλογιέμαι κι εγώ καμιά φορά αυτά και λέω : Τι τ’ όφελος αυτές οι μεταλλαγές, αφού κατά βάθος η ίδια δουλειά γίνεται. Σε σφάζανε και τότες, σε σφάζουνε και σήμερα. Ποια η διαφορά; Τότες σφάζανε με τη χαντζάρα ας πούμε, σήμερα σφάζουνε με το μετάξι. Αυτό είναι όλο ; Τι τ’ όφελος το λοιπόν;...
   - Ίσως γιατί το μετάξι που λες κι εσύ θα σφάζει πιο εύκολα, πιο γρήγορα, απ’ τη χαντζάρα, που φαίνεται θα σκούριασε πια σήμερα, και δεν προφταίνει να σφάξει αρκετά γρήγορα, αρκετά εύκολα. Έτσι δεν είναι;
   - Έτσι είναι αδελφέ μου Αράπη - βρήκε την ευκαιρία ο άλλος να πει το δικό του πόνο. - Βλέπεις σήμερα, δεν τους αρέσουμε πια εμείς οι χωροφυλάκοι, όχι γιατί δεν τους κάνουμε τη δουλειά τους, μα γιατί την κάνουμε στ’ ανοιχτά, στα φόρα !... Δέρνε σου λέει ο άλλος, κάνε ό,τι έχεις να κάνεις, μα όχι έτσι με τη γροθιά, με το βούρδουλα... Όχι, κύριε ! Τσάκιζε κεφάλια, σπάνε κόκαλα, αλλά με... το γάντι. Μα βάστα βούρδουλα στο χέρι, αλλά έχε κρυμμένο στην κωλοτσέπη το στυπάκι. Να μην είσαι πια κλοτσομούστακος. Τι ανάγκη. Ξούρισ’ το λοιπόν, και να μη σε λένε πια χωροφύλακα. Να σε λένε πολισμάνο, να σε παίρνουνε για Ευρωπιάνο... Άλλαξε μια τα ρούχα τα παλιά, βάλε φορεσιά του κούκου, κι η δουλειά σου δουλειά...

   - Εδώ που τα λέμε, πες, κυρ-Σωτηράκη, πως μ’ όσα έχετε κάνει έχετε πια ξετιναχτεί στα μάτια του κόσμου εσείς οι άλλοι...
   - Κι αυτοί οι ξουρισμένοι;... Αυτοί θαρρείς λοιπόν πως...
   - Τι ώρα κάνει; - ενδιαφέρθηκε ο Αράπης για να κουρδίσει το ρολόι του.
   Σουρούπωσε.
   - Έλα ! Έλα να πιείς ένα τελευταίο στο καφενεδάκι - πρόσφερε ο αστυνομικός.
   - Αλήθεια !... Καλά λες !... Αυτού μέσα θ’ αργώ να παίρνω τη μυρωδιά του.
   Κάθουνται και διατάζουν ούζα.
   - Ντουμπλέ - προστάζει ο Αράπης, και το πίνει μονορούφι το δικό του μόλις τα φέρανε.
   - Το ίδιο - προστάζει ακόμη. Τότε μονάχα, φιλικά ο αστυνομικός του δίνει να καταλάβει πως θα μπορούσε να του ’φερνε ζημιά αν τον παράδινε μεθυσμένο στη φυλακή. Τώρα ο Αράπης το πίνει κόμπο κόμπο να το γουστάρει. Και σκοτεινιάζει πάλι το μούτρο του. Κάτι έχει να ρωτήσει μα πολεμάει να βρει την περίσταση. Κι ο αστυνομικός το ίδιο· κάτι του ’ρχεται στο στόμα. Ωστόσο, νιώθει ο ένας τον άλλο τους, κι όλο πολεμούν ν’ αλλάξουνε κουβέντα.
   - Πες μου να χαρείς, κυρ-Σωτηράκη!... Τι σόι πράμα είναι αυτό που γράφει πάνω απ’ τη φυλακή;
   - Ποιο; Α!... α!... -κι επειδή το ήξερε απόξω, έκανε το σπουδαίο- λέει: Έξεστιν τω εν τιμωρία όντι βελτίονα γίγνεσθαι.
    Τι έκανε λέει; Αλήθεια πολλές φορές το ’χω δει. Άραγε σε τι γλώσσα να ’ναι γραμμένο αυτό;
    Ελληνικά αρχαία!...
   - Α!... ξαφνίζεται ο μαγκιόρος. - Και τι πάει να πει ;
    Πάει να πει -εξήγησε ο Σωτηράκης όπως το είχε ακουστά- πάει να πει· τάχατες, πως όποιος είναι σε τιμωρία πρέπει να γίνεται καλύτερος.
   - Τι καλύτερος;... Καλύτερος μάστορας;...
   - Καλύτερος άνθρωπος!... Γιατί σουρώνεις τα χείλια σου;
   - Φυσικά ! Η φυλακή κάνει το μάστορα !... Λέω μονάχα δηλαδής : για ουρητήριο την πήρε τη φυλακή εκείνος που το ’γραψε αυτό ; Για ποιους το γράψανε;
   - Για σας, διάβολε! Για να το διαβάζετε εσείς.
   Ένα νευρικό χάχανο τάραξε το σκοτεινό πρόσωπο του εγκληματία.
   - Μα τι λες, στο Θεό σου, κυρ-Σωτηράκη! Ποιος πρώτ’ απ’ όλα τα καταλαβαίνει αυτά τα : πως τα είπες ; Κι ύστερα τι σκέση έχουμ’ εμείς; Μπας, κι είμαστε σκολείο να μας βάλουν τιμωρία... Α... χα... κυρ-Σωτηράκη. Μωρέ τώρα καταλαβαίνω. Θέλουν δηλαδή να μας πουν ν’ αλλάξουμε δουλειά... Άμαν ήτανε με τα τέτοια ν’ άλλαζε ο κόσμος... Ακούς εκεί λέει... τιμωρία...  Έλα γεια χαρά !...
   Κι αφού άδειασε το ποτηράκι, βιάστηκε να πληρώσει παρά τη διαμαρτυρία του αστυνομικού, που τώρα βρέθηκε πια κι αυτός στην ανάγκη να αποδώσει την ευγένεια :
   - Άλλα δυο... Ντουμπλέδες !...
   Και σε λίγο:
   - Έλα γεια χαρά, Αράπη!... Καλά λες.
   - ... Ακούς εκεί λέει: τιμωρία!...
   Και ξεχνώντας για μια στιγμή όλα τ’ άλλα, αστυνομικός κι εγκληματίας σκάσανε στα γέλια...
Απάνου π’ άνοιξε η σιδερένια πόρτα, ο Σωτηράκης τραβάει απ’ το μανίκι τον Αράπη :
   - Αράπη!... Να μη με λένε Σωτηράκη... Στο λόγο της τιμής μου σου λέω... Αράπη, κι ό,τι περνάει απ’ το χέρι μου, μωρέ Αράπη, ό,τι περνάει απ’ το χέρι μου... καλύτερα κι απ’ αδελφός σου...
   - Τι τρέχει; - ρωτάει ο άλλος λίγο πειραχτικά, σα να μην έχει καταλάβει τίποτα.
   - Βγάλε μ’ απ’ αυτό το μαρτύριο, μωρέ Αράπη, γιατί πάει να μου φύγει το μισό κεφάλι... Τι σκάρωνες εκείνη τη νύχτα;... Τι σκάρωνες, μωρέ Αράπη;... Κι έχεις το λόγο της τιμής μου...
   Αλύπητο και τσουχτερό το χάχανο του Αράπη καμτσίκωσε στο πρόσωπο το Σωτηράκη.
   Ο λόγος της τιμής ενός... αστυνομικού;
   - … Χα ! χαα !...
   Κι ο άλλος πεισμωμένα :
   - Ας είναι κι έτσι!... Άντε γεια σου !...
   - Γεια σου !... Μα - και κοντοστέκεται τώρα ο Αράπης. - Μα δε μου λες ;... Εκείνονε το... τι τον έκανες εκείνονε το φαρμασόνο, το...
   - Άντε γεια σου !... - χαχανίζει τώρα ο αστυνομικός.
Αργά και βαρετά περνούν οι μέρες στη φυλακή μόνο για κείνους που δε δουλεύουνε :
  - ... Οι ανυπρόκοποι κι οι χαραμοφαγάδες !... Άνθρωπος της δουλειάς και της τάξης ο Αράπης, παιδί της φυλακής, που λέει ο λόγος, αμέσως κατατοπίστηκε απ’ την πρώτη κιόλας στιγμή.
  Τότες, όταν τον παράδωσε πια ο Σωτηράκης, και τόνε καταγράψανε άλλη μια φορά στα βιβλία της φυλακής, άμα παράδωσε χαμογελώντας το καπέλο του -γελοία προφύλαξη του κανονισμού, ως εάν εκείνος που θα κατάφερνε να δραπετέψει, θα σκοτιζότανε αν θα ’φευγε ξεσκούφωτος- άμα έγιναν όλ’ αυτά κι έπειτα πήγε μονάχος του στο κελί που άκουσε το νούμερό του και περίμενε να ’ρθει ο φύλακας να τ’ ανοίξει. Σαν έγινε κι αυτό, και βρέθηκε πίσω απ’ τη διπλοκλειδωμένη πόρτα μέσα σ’ ένα μεγαλούτσικο κελί, που το ήξερε κι απ’ άλλη φορά, καλησπέρισε βαριά και σέρτικα τους καινούργιους συντρόφους του : τέσσερις νοματαίοι, όπως τους πήρε το μάτι του. Μουρμούρισαν κι εκείνοι κατσούφικα και δυσαρεστημένα, γιατί πάντα χαλάει η καρδιά του φυλακισμένου άμα φέρνουνε καινούργιο πρόσωπο στο κελί. Δυο τρίποδα κι ένα-δυο σανίδες σε κάποια γωνιά μαρτυρούσαν πως όχι πριν από πολύν καιρό κάποιος άλλος θα ’μενε σ’ εκείνη τη θέση. Δίχως να πει τίποτα, ο Αράπης πήε προς το μέρος αυτό. Κάθισε στα σανίδια. Γύρισε μια, κοίταξε το φεγγίτη με το σπασμένο τζάμι σαν άνθρωπος που ενδιαφέρεται να δει πού θα περάσει το χειμώνα του. Έξω, ένα τετράγωνο μουντό κομμάτι ουρανός, φωτισμένο με τις υστερνές αναλαμπές του χινοπωριάτικου ήλιου που ξεψυχούσε. Κάποιος απ’ τους φυλακισμένους αποτελείωνε τα φασόλια του, σ’ ένα τενεκεδένιο πιάτο. Ένας άλλος φούμαρε. Ο τρίτος πολεμούσε, φαίνεται, να φτιάξει ζάρια από ψίχα ψωμί κι ο τελευταίος σταυροπόδι στο γιατάκι του κοίταζε, όλο κοίταζε και δεν έβγαζε μιλιά. Όσο πιο πολύ τον κοίταζαν οι άλλοι τρεις αυτόν τον τελευταίο, σαν να περιμένανε κάποια του απόφαση, τόσο αυτός αργούσε φαίνεται ν’ αποφασίσει κι όλο δάγκωνε το μουστάκι του. Τότες ο Αράπης έκανε κάτι που δε γίνεται ποτές στη φυλακή, εξόν μονάχα απ’ τους πρωτάρηδες, τους ολωσδιόλου χαλβάδες και τους μεγάλους μαγκιόρους : έβγαλε το σακάκι του, και δίχως να σκαλίξει τις τσέπες, δίχως να κρύψει κατάσαρκα στους κόρφους του το πορτοφόλι του, το κρέμασε σε κάποιο καρφί. Ύστερα έβγαλε και τα παπούτσια του, τα ’βαλε προσκέφαλο και πλάγιασε. Σε λίγο έκλεισε τα μάτια του - σα να τον πήρε κιόλας ύπνος. Με το ένα του μάτι, μισόκλειστο, ανάμεσα απ’ τα ματόκλαδα περιεργαζότανε τους συγκρατούμενούς του, που τον περιεργαζόντανε κι αυτοί. Έπρεπε απ’ το ίδιο κιόλας βράδυ να λυθεί για όλους αυτού μέσα το πρώτο αναπόφευχτο πρόβλημα : ποιος είναι ο καινουργιοφερμένος και τι στάση θα κρατήσουνε απέναντί του οι άλλοι, οι παλιοί.
Μήτε ψείρα στον κόρφο του, αν δεν τους γέμιζε το μάτι, αν τον έπαιρναν για τίποτα αμάθητο, τίποτα χαλβά, τίποτα καρπαζοεισπράχτορα. Μήτε ψείρα στον κόρφο του.
Για μήνες ολόκληρους, και μέσα στο κελί, κι «έξω » στην πιάτσα της φυλακής, η ζωή του θα ήτανε μαρτύριο. Αλίμονο σ’ όποιον δεν τα ξεκεφαλώσει, αλίμονο σ’ όποιον δε βγει ασπροπρόσωπος με το πρώτο. Ωστόσο, για τον Αράπη σε καμία περίπτωση δεν υπήρχε φόβος να περάσει για κουραμπιές. Όμως  αυτό δεν έφτανε για να μην τόνε βασανίζει ένα άλλο μεράκι. Να μη φανεί χαλβάς : αυτό δεν ήταν τίποτα. Το πώς θα κυριαρχούσε στην πιάτσα της φυλακής, όπως κυριάρχησε κι άλλη φορά, όπως κυριαρχούσε στην έξω πιάτσα !... Αυτού ήταν το δύσκολο. Κι αυτό ήθελε! Μα πριν απ’ όλα ήξερε καλά τη δουλειά του. Πώς να καταχτήσει κανείς την πιάτσα αν δεν καταχτήσει πρώτα το κελί του; Κι ένα κελί δεν καταχτιέται εύκολα. Ακόμα πιο δύσκολα ένας ολόκληρος θάλαμος, κι όσο για την πιάτσα, θέλει δράκου ρίζα. Εξάλλου, ή θα ’πρεπε να κάτσει στ’ αυγά του απ’ την αρχή, ή αν έμπαινε στο χορό θα ’πρεπε να χορέψει, που λέει ο λόγος. Θα ’πρεπε να επιτύχει. Αλλιώς μήτε Αράπης πια μήτε τίποτα όχι μονάχα στην πιάτσα της φυλακής, μα και στην όξω πιάτσα, όπου μαθεύονται όλα.
Αυτοί απάνω!... - έκαν’ εκείνος που καθότανε σταυροπόδι. Κι ο Αράπης κατάλαβε. Ήτανε μια πετριά αυτό, για να του δώσουν να καταλάβει πως, μια και τον φέρανε στο κελί τους, αντίς να τον πάνε σε κανένα θάλαμο στο επάνω πάτωμα όπου ήτανε οι καθωσπρέπει, σήμαινε πως θα ήτανε τίποτα παρακατιανό υποκείμενο.
  Σα για απάντηση σ’ αυτό, ο Αράπης καμώθηκε τάχατες πως άλλαξε πλευρό, κι έμεινε ξαπλωμένος ανάσκελα έχοντας ξεκούμπωτο γιλέκο και πουκάμισο. Στο φαρδύ τριχερό του στήθος, ξεχωρίζανε δυο μεγάλα σημάδια παλιές μαχαιριές. Κι η τέτοιου είδους απάντηση φαίνεται να μην πήγε χαμένη. Αμέσως άλλαξε ο τόνος της κουβέντας. Εκείνος που έφτιανε τα ζάρια άρχισε τώρα να βρίζει αυτούς τους απάνω : Δεν ήτανε κατάσταση αυτή... Γιατί τάχατες, γιατί αυτονώνε να μην τους κλειδώνουν τα κελιά; Γιατί να τους δίνουν τόσην ελευθερία και όλα τα μέσα για να καλοπερνούν;
  - ... Φυλακισμένοι δεν είμαστε όλοι; Γιατί το λοιπόν ;...
  Μπήκανε κι οι άλλοι στην κουβέντα και μιλήσανε με πολλή κάκια, με φαρμακωμένην όχτρα γι’ αυτούς τους « απάνω », ενώ ταυτόχρονα διαμαρτυρόντανε κι ενάντια στη διοίκηση της φυλακής για τα δυο μέτρα και τα δυο σταθμά σα να λέμε, που μεταχειρίζεται αυτή απέναντι στους φυλακισμένους.
  - Έτσι είναι, βρε αδελφέ!... Άμα το κράζουν τα φωνήεντα...
  Άλλη πετριά αυτή, για να βυθομετρήσουν το πορτοφόλι του καινουργιοφερμένου. Πάλι η απάντηση δεν άργησε. Ανάσκελα καθώς ήτανε, ο « κοιμισμένος » σήκωσε το χέρι του κι έξυσε τάχατες το κεφάλι του. Το χοντρό μαλαματένιο δαχτυλίδι στο μικρό του δάχτυλο με τη μονόπετρα γυάλισε. Εξάλλου, με το ξύσιμο τράνταξε λίγο και την καδένα στο ξεκούμπωτο γιλέκο. Οι άλλοι θαμάξανε. Ώστε για να τον φέρουνε κάτω στους Κύκλους, θα πει πως :
   - ... Όχι γιατί δεν είναι σόι!... Θα πει πως :
   - Αυτός... Αυτός είναι κάποιος... αποφάσισε τελειωτικά εκείνος που καθότανε σταυροπόδι. Στ’ αναμεταξύ ο Αράπης είχε πια ανοίξει τα μάτια του. Απ’ του πανταλονιού του την τσέπη έβγαλε το κουτί τα τσιγάρα. Πήρε ένα στο στόμα του και ξανάκλεισε το κουτί.
   - Μπας και φουμάρεις, συνάδελφε ; ρώτησε σ’ εκείνον που είχε αποτελειώσει τα φασόλια του. Μα δίχως να περιμένει απάντηση, έκανε πάλι κάτι που κάνουν μόνο οι Γιάννηδες ή οι μαγκιόροι: του πέταξε ολόκληρο το κουτί. Ο άλλος τ’ άρπαξε στον αέρα. Πήρε από μέσα ένα τσιγάρο, ένα μόνο, και σηκώθηκε να δώσει πίσω το κουτί.
   - Κέρνα τους άλλους !... - είπε κάπως προσταχτικά ο Αράπης. Ωστόσο, περίμενε με το τσιγάρο στο στόμα. Ο άλλος, αφού έστειλε το κουτί σ’ εκείνον που καθότανε σταυροπόδι, σηκώθηκε να πάρει σπίρτα. Πριν ανάψει ο ίδιος, πρόσφερε φωτιά στον Αράπη που ήτανε ξαπλωμένος.
   - Σπολάτη !...
   Κι ο μαγκιόρος ανάσανε. Η φωτιά αυτή, με τον τρόπο που προσφερότανε, ήτανε η γη και το ύδωρ, ήτανε η πρώτη δήλωση υποταγής. Ο μαγκιόρος είχε καταχτήσει τον πρώτο του οπαδό, είχε υποδουλώσει τον πρώτο του σκλάβο.
   Οι δυο άλλοι κοιτάξανε στραβά, κάπως πειραγμένοι, κάπως περιφρονητικά. Το κουτί τώρα βρισκότανε στα χέρια εκείνου που έφτιανε τα ζάρια. Άμα πήρε το τσιγάρο του, κι έκλεισε το κουτί, φάνηκε σαν να μην μπορούσε ν’ αποφασίσει για το τι έπρεπε να κάνει. Ωστόσο, έπρεπε να διαλέξει ένα απ’ τα τρία : ή να το βάλει στην τσέπη του, πράμα που δεν έκανε ο δεύτερος για να μην τον αδικήσει αυτόν, πράμα όμως που θα σήμαινε πρόκληση ενάντια στον καινουργιοφερμένο, ή να σηκωθεί και να του το πάει, πράμα που θα σήμαινε δήλωση υποταγής ύστερα απ’ το φέρσιμο μάλιστα του συντρόφου του, ή τέλος να το πετάξει το κουτί στο γιατάκι του ξαπλωμένου, πράμα που θα σήμαινε ότι φερνότανε ως ίσο προς ίσο. Ακόμα δεν ήξερε τι να κάνει. Μάταια κοιτάζει το σύντροφό του που καθότανε διπλοπόδι και που καμωνότανε ότι κοιτάζει αλλού, τηρώντας ουδετερότητα κι ευχαριστημένος ίσως που ο ίδιος ξεμπέρδεψε δίχως να εκδηλωθεί.
   - Πέτα το !... - είπε ξαφνικά ο Αράπης κι άπλωσε το χέρι του. Ευχαριστημένος ο άλλος με τον τρόπο που τέλειωνε αυτή η ιστορία, αναγκάστηκε να πετάξει το κουτί. Μα ο Αράπης αντί να τ’ αρπάξει με τη χούφτα του, μαστορικά τ’ απόσπρωξε με τα δάχτυλά του, έτσι που το κουτί άνοιξε πέφτοντας και χύθηκαν χάμω τα τσιγάρα. Δίχως σκέψη, ο άλλος πετάχτηκε να τα μαζέψει.
   Πάει κι αυτός ! Άλλο δείγμα υποταγής πολύ πιο τρανό από το αν σηκωνότανε να του δώσει το κουτί. Έμενε τώρα ο τρίτος. Μα γι’ αυτόν λίγο σκοτιζότανε ο μαγκιόρος, έχοντας μια φορά εξασφαλισμένη την πλειοψηφία. Ωστόσο, κι ο τρίτος φάνηκε φρόνιμος :
   - Ο Γιώργος ο Λουλάς!... -σηκώθηκε μόνος του- και χαίρω πολύ περί τη γνωριμία !
   Ο μαγκιόρος στάθηκε λίγο, κι έπειτα :
  - Απ’ το Γκάζι, ε ; Α δεν κάνω λάθος.
    Μάλιστα, μάλιστα !... - βιάστηκε ν’ απαντήσει αυτός, τρελός απ’ τη χαρά του, που τ’ όνομά του δεν ήτανε άγνωστο στον καινουργιοφερμένο. Κι ύστερα σύστησε και τους δυο άλλους :
    Απ’ εδώ τα παιδιά- ο Μήτσος ο Τουτούνης, κι ο Μιστόκλης ο Παπαπούρης, που δουλεύουνε μαζί: το παιδί απ’ εδώ, ο Μήτσος, κάνει τον πονταδόρο, κι ο Μιστόκλης είναι ο διπλανός στο μανιτάρι.
   - Ελόγου σου δεν είσαι ο Μήτσος ο καρσιλαματζής;...
  -  Σωστά ! Κι η ευγένειά σου...
   - Ο Αράπης ο...
    Μωρέ για φαντάσου τι έχει γίνει αυτή η Αθήνα !... Μήτε Λόντρα μα το σταυρό !... Ακούς ονόματα και δεν καταφέρνεις να γνωρίσεις προσώπατα.
  Ο Αράπης καταδέχτηκε να χαμογελάσει. Δεν ήτανε βέβαια περίβλεπτα πρόσωπα της πιάτσας οι πρώτες του καταχτήσεις. Κοινός, κοινότατος παντουφλάς ο ένας, ο Μήτσος, και δυο παρακατιανοί μανιταρτζήδες οι άλλοι. Ωστόσο, ήτανε οι πρώτοι του οπαδοί. Τα πρώτα παιδιά της καινούργιας ταράφας. Από κάπου πρέπει ν’ αρχινά κανείς, όταν πρόκειται ν’ αρχίσει.
  -  Βέβαια δε θα κοιμηθείς έτσι στα σανίδια, αδελφάκη Αράπη!...
  -  Μπα ! Μαθημένα τα βουνά !...
  Άψε-σβήσε του στρώσανε το κρεβάτι του, με το καλύτερο που είχανε, παστρικά σεντόνια, μαξιλάρια δυο απανωτά, και την κόκκινη τη λιάρα του Παπαπούρη.
Κάθε που ξημέρωνε, πριν ακόμα πάρει νερό να νιφτεί, ο Αράπης τραβούσε και τη μολυβιά στον τοίχο : να μη χάσει το λογαριασμό. Και κάθε μέρα μετρούσε :
   - ... Σαρανταδυό... Σαραντατρείς !...
   Μα ούτε χαμένες είχανε πάει αυτές οι σαραντατρείς μέρες ούτε με σταυρωμένα χέρια θα περνούσανε κι οι άλλες, όσα βάσανα, κι όσα μεράκια κι αν του ’φερνε η περίσταση. Η καθεμιά τους γεμάτη δουλειά, κόπος, προσπάθειες.
   Τώρα είχε να κυνηγήσει τριών ειδών δουλειές. Πρώτα πρώτα, τη δουλειά του - την υπόθεσή του, που δε φαινότανε να παίρνει καλό δρόμο. Ύστερα, τις έξω δουλειές, τις τρεχούμενες και το σπίτι, της Παρθενόπης. Τέλος, τις μέσα δουλειές, τις δουλειές της φυλακής, που ήτανε κερδοφόρες κι έπρεπε απ’ αυτές να βγούνε τα έξοδα και οι ζημίες, γιατί αλλιώς ήτανε υποχρεωμένος να φάει έτοιμα.
   Μα ο καλός ο καπετάνιος στη φουρτούνα φαίνεται. Αν ήτανε μαγκιόρος, εδώ έπρεπε να φανεί... Τώρα έπρεπε να το δείξει. Και με μια μαστοριά που δύσκολα την απαντά κανείς, ο ψημένος τεχνίτης της πιάτσας έσμιξε και συνδύασε και τις τρεις δουλειές του, δίχως ωστόσο να τις ανακατέψει και να τις μπερδέψει. Μήτε στιγμή δεν είχε χάσει τα νερά του. Τη φυλακή την ήξερε απέξω κι ανακατωτά. Του φάνηκε πως τίποτα δεν είχε αλλάξει απ’ την περασμένη φορά που την είχε αφήσει. Τίποτα - εξόν που μονάχα λιγοστά ήτανε στην αρχή τα γνώριμα πρόσωπα, κι εξόν που τώρα δεν κυβερνούσε πια αυτός την πιάτσα, δεν ήτανε πια αυτός τσιρίμπασης.
   'Όσο για τ’ άλλα, όλα τα ίδια: οι φύλακες, ο κανονισμός, η εσωτερική ζωή της φυλακής. Κι η πιάτσα σωστή, απαράλλαχτη μικρογραφία του έξω κόσμου: Τεμπέληδες και ταλαράδες που είχανε λεφτά με την ουρά και που περνούσανε ζωή χαρισάμενη. Εξάλλου, αυτοί δεν έρχονται ποτέ σε στενές σχέσεις με τους άλλους φυλακισμένους. Τα κελιά τους ξέχωρα, στο πάνω πάτωμα του ήτανε πρώτα Εφηβείο και που από τότες του είχε μείνει έτσι τ’ όνομα. Μια ξεχωριστή τάξη άνθρωποι εκεί πάνω, από δυο, το πολύ τρεις σε κάθε κελί - παστρικά συγυρισμένο, με τραπέζια μέσα, καρέκλες πάνινες για να ξαπλώνονται οι καλοζωισμένοι, ντιβάνια μαλακά, φωτογραφίες στους τοίχους και κανένα χαλάκι χάμω. Μια ροζ ή μια λιλά κουρτίνα στο φεγγίτη κρύβει τα σίδερα και γλυκαίνει το μουχρό το φως που έρχετ’ απ’ έξω, ενώ το χρωματιστό τ’ αμπαζούρ δίνει τα βράδια έναν απλό φωτισμό. Κι αυτά τα κελιά δεν κλειδώνουνε ποτές. Κλειδώνει μόνο η πόρτα του διαδρόμου. Αυτό είναι το Εφηβείο, αν προσθέσει κανείς και το μεγάλο θάλαμο ανάμεσα στα κελιά, που εξαιτίας η αδιάκοπη βουή του, τον βγάλανε: η Λαχαναγορά. Έξω, ο διάδρομος, φαρδύς, μακρύς, με το μεγάλο καγκελωτό παράθυρο στο βάθος : η Οδός Σταδίου, όπου κάνουνε το βράδυ τον περίπατό τους οι αριστοκράτες. Οι μάνας γιοί: παιδιά από οικογένεια, καθωσπρέπει, άνθρωποι, απ’ τον ανθό της έξω κοινωνίας, που κι αυτού μέσα ακόμη έχουνε τον υπηρέτη τους, και δεν τους λείπει ούτε του πουλιού το γάλα. Διαφορετική η κοινωνική τους καταγωγή, διαφορετικά και τα εγκλήματα που τους έφεραν αυτού : φονιάδες από «περίσταση», φονιάδες για «λόγους τιμής», φονιάδες που πήγαιναν για μεγάλες μπάζες -κληρονομιές, προίκες, περιουσίες-, δηλητηριαστές, λωποδύτες του καλού κόσμου, πλαστογράφοι, παραχαράχτες, κιβδηλοποιοί, καταχραστές του Δημοσίου, απατεώνες, έμποροι χρεοκοπημένοι, γιατροί, δικηγόροι, παλιοί δικαστικοί, αξιωματικοί, χρηματιστές, παπάδες, καθηγητές, άνθρωποι που έχουν έξω ένα όνομα. Λογής λογής εγκλήματα που δε βρίσκει κανείς τους εκπροσώπους τους παρά μονάχα εκεί πέρα απάνω. Κι ανάμεσα σ’ όλους αυτούς, στη Λαχαναγορά, το πιο πολύ, και κάτι άλλοι που ο Αράπης ποτέ του δεν κατάλαβε τι θέλουν αυτοί ανάμεσα στους άλλους : οι πολιτικοί κρατούμενοι - εργάτες, αγωνιστές, επαναστάτες.
   Η πιάτσα όμως, η σωστή η πιάτσα της φυλακής, είναι κάτω, στα σκοτεινά, στα καταχθόνια, πίσω απ’ τα διπλά τα σιδερένια κάγκελα, μες στα κατάβαθα της γης, τα χτισμένα με θεόρατες πέτρες και με γερό τσιμέντο, που σχηματίζουνε τη μεγάλη καμπύλη, τη βαθουλή σαν πάτο καζανιού: οι Κύκλοι - όπως λένε. Εδώ τα κελιά είναι σκοτεινά κι οι θάλαμοι μούσκεμα στην υγρασία. Τη μέρα ίσκιος, τη νύχτα μαυρίλα. Χρόνια και χρόνια τώρα που δεν παραστράτησε αυτού μέσα η παραμικρή αχτίδα απ’ τον έξω ήλιο, το φωτερό και το ζεστό. Οι διάδρομοι δεν έχουνε παράθυρα, κι οι φεγγίτες είναι χωστοί, γυρτοί, έτσι που οι φυλακισμένοι σα να φοβούνται τις σκοτεινές γωνίες. Κι άλλοι, σαν ερωτοχτυπημένοι με το φως, σκαρφαλώνουν καμιά φορά στα χοντρά ντουβάρια. Κρεμασμένοι στα σίδερα απ’ τα χέρια, ρουφούνε αέρα, μεθούνε μες στο φως, το φως που είναι πέρ’ απ’ τα σίδερα, εκεί έξω μακριά κι αλάργα, στ’ απέραντο γαλάζιο, τ’ άπειρο σαν τις ανθρώπινες λαχτάρες, τ’ ανοιχτό γαλάζιο, το ουρανί, με τις γυαλιστερές χρυσαφωτές αναλαμπές του... Κι ύστερα σαν κουραστούνε πια τα μπράτσα τους, σαν παραλύσουνε οι κλείδωσες στα χέρια, ολάκερα κορμιά κατρακυλούνε και σωριάζονται σκαστά στις μάλτες του κελιού: μύγες που στριφογυρίσανε στη φλόγα της λάμπας και πέφτουνε άψυχες... Μάτια που τα θάμπωσε το φως, και που τα τύφλωσε. Μάτια σβησμένα και νεκρά, μα γουρλωμένα, καυτερά και φλογισμένα σαν πληγές, στραμμένα απάνω, όλο απάνω... Σαν κάτι να ψάχνουνε, κάτι να σκαλίζουνε να βρούνε στους άδειους ουρανούς !... ... Σαρανταδυό, σαραντατρείς...
  Αποτελειώνει το μέτρημα ο Αράπης, κι απορεί πώς πέρασε τόσος καιρός.
Σαραντατρείς!...
  Μα τι δουλειά μέσα σ’ αυτές τις σαραντατρείς μέρες…  στην πιάτσα που ξυπνάει τώρα ! Γιατί ο Αράπης, με μέθοδο και με σύστημα, άρχισε τις σκληρές προσπάθειες για να την καταχτήσει την πιάτσα αυτήν. Με το τσιγάρο στο στόμα, πριν ακόμη πιει τον καφέ του, τραβάει για το εργαστήρι να δει αν έχουνε κιόλας πιάσει δουλειά οι σκλάβοι, που δουλεύουν μεροκάματο, ένα κομμάτι ψωμί. Σαράντα μέρες τώρα που δουλεύει σα ρολόι το παπουτσίδικό του. Τριανταεννιά μέρες που πάει μπρος το εμπόριο, γιατί εξόν απ’ τα παπούτσια εμπορεύεται κιόλας και κουφώματα. Βγάζει, κερδίζει, μα όλα αυτά δεν τον ευχαριστούνε πλέρια. Όλο και κάθε μέρα, όλο και κάθε ώρα φέρνει βόλτα τα εργαστήρια, τα μαγαζιά της επιχείρησης της φυλακής - μπακάλικο, καφενεία, μαγέρικο, κουρείο και τ’ άλλα τα τσαγκαράδικα, τα μαραγκούδικα τα μεγάλα, και τα μικρά εργαστηριάκια που βγάζουν τα λογής λογής ψιλικά. Κι όλο ο νους του στο πώς να βγάλει παραπάνω κέρδος, μια κι έχει στο χέρι του τα λεφτά που του χρειάζονται. Τα χέρια μπόλικα, μπόλικοι σκλάβοι που τους δέρνει η πείνα κι η αναδουλειά και που παρακαλούνε για μεροκάματο, για  ένα τίποτα. Σαν τον Αράπη είναι κι άλλοι που έχουνε τα καπιτάλια στο χέρι και ζούνε και κερδίζουνε από μια τέτοια εκμετάλλευση. Είναι κι άλλοι, οι τέτοιου είδους αφεντικοί που νοικιάζουν τα εργαστήρια και νοικιάζουν τους σκλάβους. Και κόβουνε παρά, παρά με ουρά εκεί μέσα. Όμως  οι τέτοιες δουλειές δεν τον ευχαριστούνε και πολύ. Όχι γιατί δε βγαίνει κέρδος. Μα σ’ αυτές τις δουλειές το μεγάλο κέρδος το βγάζει η ίδια η διοίκηση της φυλακής. Αυτή εκμεταλλεύεται κι εκείνους που έχουνε τα καπιτάλια, κι εκείνους που δουλεύουν μεροκάματο, κι εκείνους που κουτσοδουλεύουν μονάχοι τους με φτωχικά πρωτόγονα εργαλεία - που φτιάνουνε τις χάντρινες παντούφλες, τις σκαλιστές κορνίζες, τα κεντήματα. Ένα σωρό φόροι, άλλοι φανεροί, άλλοι κρυφοί κι ανομολόγητοι, ρουφούν το αίμα ως και των λούστρων ακόμη, ως κι εκείνων που κάνουν τα θελήματα και τα γούστα των συντρόφων τους. Γι’ αυτό και ένας κατάδικος που θα ήθελε με τα σωστά του να βγάλει ήσυχα ήσυχα το ψωμάκι του, στα τελευταία απαυδίζει και είτε το ρίχνει στις βρομοδουλειές, στις μυστικές και στις παράνομες, είτε ξεπορτά και γίνεται ο διακονιάρης, ο αποφάγιας. Έτσι κι ο Αράπης απ’ τις πρώτες κιόλας μέρες σκέφτηκε τίποτα άλλους συνδυασμούς. Το μπακάλικο μια φορά, το καφενείο, το μαγέρικο, δεν μπορούσε, δεν ήτανε δυνατό να τα χτυπήσει στον πλειστηριασμό όπου τα βγάζει η διοίκηση της φυλακής, γιατί θα τον τσάκιζε ο τσιρίμπασης με την ταράφα του. Ακόμη λιγότερο μπορούσε να εκμεταλλευτεί τον τζόγο που παιζότανε στην πιάτσα, στους θαλάμους, στα κελιά. Και δεν μπορούσε να ’χει αξιώσεις για τα βιδάνια, μια κι όλα αυτά ήτανε δικαιώματα του τσιρίμπαση. Έμενε ακόμη το λαθρεμπόριο : το μπάσιμο στη φυλακή του χασισιού, του ούζου, του δικηγόρου. Σ’ αυτά κι αν ήτανε μάστορης ο Αράπης, που άλλοτες είχε εφεύρει καμιά σαρανταριά- πενηνταριά διάφορους τρόπους να μπάζει χασίσι. Τον τσακώνανε στον ένα, κι αυτός αμέσως έβρισκε άλλο πιο καλό. Αυτός είχε αρχίσει απ’ άλλη φυλακή να μπάζει το χασίσι κρυμμένο μέσα στο κούφιο μανίκι κάποιας κατσαρόλας όπου του πήγαιναν το φαΐ του κάθε μεσημέρι. Άμα μαθεύτηκε αυτό, βρήκε τότες το πώς να σκαλίζουν μια κουλούρα ψωμί και να την παραγιομίζουνε οι απ’ έξω χασίσι ή ό,τι άλλο λαθραίο ήθελε. Μαθεύτηκε κι αυτό, κι ο Αράπης μεταχειρίστηκε τα κάρβουνα: μεγάλα κομμάτια κάρβουνα τα σκάλιζε, τα ’κανε κούφια μέσα και τα γέμιζε λαθραίο μαύρο. Τις Κυριακές και μεσοβδόμαδα τύχαινε να του φέρνουν κανένα ψητό μπούτι που το πουλούσε μέσα στη φυλακή. Έτσι, πέρασε πολύς καιρός ίσαμε που να μαθευτεί ότι απ’ το κόκαλο του μπουτιού είχε βγει το μεδούλι και το είχανε παραγεμισμένο με λαθραίο. Ακόμη και στις πιο δύσκολες περιστάσεις, όταν η διοίκηση της φυλακής έπαιρνε τα πιο άγρια μέτρα για να εμποδίσει το τέτοιου είδους λαθρεμπόριο, ακόμη και τότες έφτανε μια απλή επίσκεψη της Παρθενόπης, που μ’ ένα φλογερό φίλημα στα χείλη, μπρος στους φύλακες, του γέμιζε το στόμα με μια μεγάλη μπουκιά χασίσι.
   Τέλος, ήξερε και παράξερε ο Αράπης πως όσα κι αν είναι τα μέτρα, όσες κι αν είναι οι προφυλάξεις που μπορεί να πάρει η διοίκηση, ο φυλακισμένος εκείνο που θέλει να κάνει θα το κάνει. Μέτρα και προφυλάξεις σ’ ένα και μόνο συντελούν: στο να καλλιεργούν σ’ αφάνταστο βαθμό την επινοητικότητα, την εφευρετικότητα και το πνεύμα του φυλακισμένου. Τους πήρανε κάποτες τα ζάρια για να μην παίζουνε μπαρμπούτι, κι ο Αράπης ήταν εκείνος που είχε σοφιστεί ζάρια από ψίχα ψωμί. Άμα είναι καλοφτιαγμένα, είναι -λένε- καλύτερα κι απ’ τα κοκαλένια. Τους είχανε πάρει τα τραπουλόχαρτα, κι ένας άλλος μαγκιόρος είχε επινοήσει να φτιάξει τραπουλόχαρτα πάτους και καπάκια από κουτιά τσιγάρων. Τους είχανε πιάσει κάποτες τη ρολίνα τους, κι αμέσως την αντικαταστήσανε μ’ ένα παιχνίδι όπου τρεις νοματαίοι πετούσαν στον αέρα τα δάχτυλά τους και τα μετρούσαν ύστερα. Κάμποσα φασόλια και κουκιά ήταν αρκετά για να παιχτούνε χιλιάδες δραχμές σε μια νύχτα μέσα στα μονά-ζυγά. Τέλος ο Αράπης θυμότανε πως κάποτε κάποιος διευθυντής, που το είχε βάλει πείσμα μαύρο να μην αφήσει να παιχτεί πια τζόγος και δεν άφησε γωνιά ασκάλιστη, είχε βιαστεί ν' αναφέρει στο Υπουργείο την επιτυχία του. Μα όταν μια μέρα είχε έρθει επιθεωρητής και θάμαζε την ησυχία που βασίλευε μέσα στους θαλάμους, άμα έβαλε το μάτι του στην τρύπα κάποιας πόρτας να δει τι κάνουν οι φυλακισμένοι και κάθουνται τόσο φρόνιμα, τινάχτηκε ξαφνικά : τα αίτια όλης εκείνης της ησυχίας ήτανε ακριβώς ο τζόγος που παιζότανε μέσα στο θάλαμο. Καθισμένοι γύρω, οι φυλακισμένοι περίμεναν αμίλητοι σε τίνος μύτη θα πρωτοκαθίσει καμιά απ’ τις μύγες του θαλάμου. Και τότες αυτός που καθότανε η μύγα στη μύτη του έπαιρνε το ποτ. Και το παιχνίδι ξανάρχιζε ήσυχα-ήσυχα.
  Όλα αυτά, κι άλλα τόσα ακόμη -πράματα σιχαμένα πια και βρόμικα, όπως η εκμετάλλευση των νεαρών, απαράλλαχτα όπως η Παρθενόπη εκμεταλλευότανε τα κορίτσια της- ήτανε δουλειές· ήτανε συνδυασμοί πολύ πιο κερδοφόροι απ’ το μπακάλικο κι από το καφενείο κι από τα τσαγκαράδικα της φυλακής. Ωστόσο, υπήρχανε δυσκολίες. Δεν ήτανε στου καθενός το χέρι να κάνει τέτοιες δουλειές. Δεν έφτανε το να είναι κανείς εφευρετικός στα τέτοια, όπως λίγο-πολύ οι πιότεροι απ’ τους φυλακισμένους. Έπρεπε ακόμη να ’χει και την υποστήριξη της μεγάλης ταράφας, μ’ επικεφαλής τον τσιρίμπαση που διοικούσε πραγματικά τη φυλακή. Αλλιώτικα, τίποτα δε θα κατάφερνε. Χίλιους κανονισμούς μπορεί να βάζει η διοίκηση και χίλιους νόμους. Χίλιους φύλακες και τρεις χιλιάδες σπιούνους. Μπορούσε να υπάρχει ή να μην υπάρχει το σκοτεινό μπουδρούμι - το πειθαρχείο: η φυλακή της φυλακής. Μπορούσε όσο ήθελε ο διευθυντής να ’χει απεριόριστη εξουσία πάνω στον κάθε φυλακισμένο. Πραγματικός διευθυντής, πραγματικός διοικητής, πραγματικός νομοθέτης της πιάτσας : ο τσιρίμπασης. Το γνέψιμό του προσταγή, η θέλησή του νόμος, το κέφι του κατάσταση, το γούστο του εντολή, ο λόγος του αλήθεια και η δικαιοσύνη του δικαιοσύνη. Οι πιο άγριοι κι οι μανιασμένοι καβγάδες κόπαζαν μόνο που θα ξεπρόβαλλε ο τσιρίμπασης. Κλεψιά να γίνει και να διατάξει αυτός να δοθούν πίσω τα κλεμμένα... τέλειωσε!... Το δικαστήριό του σωστός Άρειος Πάγος, η απόφασή του ασυζήτητη. Φορομπήχτης απ’ τους πιο άγριους, τους πιο αλύπητους. Κι είναι απίστευτο πώς αποβράσματα, που τα ξέρασε σε μια τέτοια καταβόθρα η «τίμια» κοινωνία, άνθρωποι που δεν μπορούν να ζήσουν παρά μονάχα στο περιθώριο του νόμου, σμίγουνε αναγκαστικά στ’ ανήλιαγα τα καταχθόνια, για να ξανασχηματίσουν όμοια κι απαράλλαχτη την εικόνα της έξω κοινωνίας με τους αφέντες και τυράννους της, με τους βασανισμένους της, με τους ξεπεσμένους της, τα θύματά της, τ’ αποβράσματα και τους κατατρεγμένους της, με τους νόμους της, τις συνήθειές της, τις αντιλήψεις μιας δικής τους τιμής, μιας δικής τους δικαιοσύνης κι αλήθειας. Βαθμίδες, η μια πάνω στην άλλη, στρώματα που το ένα πατάει πάνω στ’ άλλο, η πυραμίδα ολόκληρη μ’ επικεφαλής την ταράφα που κυβερνά και μ’ αρχηγό τον τσιρίμπαση.
   Ωστόσο, μήτε ποτές τους έλειψε μήτε λείπει κι η αντιπολίτευση. Οι δυσαρεστημένοι, οι φιλόδοξοι που θεωρούν αδικημένο τον εαυτό τους, οι κομματάρχες που έτυχε κάποτες να μη γίνουν τα χατίρια τους, όλοι αυτοί, μαζεμένοι σ’ έναν άγριο, πότε κρυφό και πότε φανερό, πόλεμο ενάντια στον τσιρίμπαση της ταράφας που κυβερνά. Το ν’ ανέβει κανείς ίσαμε το ύπατο αυτό αξίωμα μήτε εύκολο είναι μήτε πετυχαίνεται με σταυρωμένα χέρια. Κι αντιπολιτευόμενος είχε χρηματίσει άλλοτες ο Αράπης, και ως τσιρίμπασης είχε κυβερνήσει την πιάτσα επί καιρό. Φυσικά, όμως, δεν ήτανε δυνατό κάθε που έφευγε απ’ τη φυλακή να του κρατούν τη θέση του κενή και να τον περιμένουν. Γι’ αυτό κάθε φορά που τον ξαναστέλναν μέσα, οι πρώτες του προσπάθειες στρεφόντανε στο πώς να καταχτήσει το τσιριμπασιλίκι. Μα όλο και κάθε φορά η κατάχτηση αυτή ήτανε πιο δύσκολη. Γιατί τίποτα δεν έμενε στη θέση όπως το είχε αφήσει φεύγοντας ο Αράπης. Κι αν ήτανε αυτός μαγκιόρος μια φορά, ήταν κι άλλοι μαγκιόροι, όμοιοί του κι ισάξιοί του, όπως να τώρα ο Μέμος ο Εγγλέζος με το μακαντάση του τον Τζώρτζη το Σουείπα, το τσιράκι του, που όριζε την πιάτσα ολόκληρη μαζί με την ταράφα του. Κι ο Μέμος ο Εγγλέζος δεν ήταν της αράδας άνθρωπος. Η έξω πιάτσα τον τιμούσε, τον σεβότανε όπως και τον ίδιο τον Αράπη. Αλλά κι η πιάτσα της φυλακής τον είχε παίνεμα και καμάρι τον αρχηγό της που διοικούσε ναι μεν Σατράπης μα σωστά και δίκαια το βασίλειό του, τους σκλάβους του. Χειροδύναμος κι αυτός και λεβέντης, κι άγριος και σκληρός, οξύθυμος και πεισματάρης, όμως βαρύς, αμίλητος, κατσούφης και σέρτικος, άνθρωπος που έμαθε να μη γελά ποτέ τ’ αχείλι του, να μετρά τη βρισιά του, να ζυγίζει το λόγο του, να μη λέει ποτές τίποτα δίχως να το κάνει, άνθρωπος, τέλος, που είχε όλα τα χαρίσματα, κι όλα τα εφόδια και τις ικανότητες που απαιτούσε η παλιά παράδοση. Όπως όλοι όσοι χρηματίσανε τσιριμπάσηδες, έτσι κι αυτός, σα να είχε κάποια σιωπηρή σύμβαση με τη διοίκηση της φυλακής, με τους φύλακες και με τους υπαλλήλους, ούτε έδινε ποτέ λαβή για να του γίνει παρατήρηση μα ούτε κι η διοίκηση επιχείρησε καμιά φορά να τον πιάσει φταίχτη. Δεν πάει να πει πως μπορούσε και να υπάρχει ίχνος συνεργασία, αυτός και η διοίκηση. Εξάλλου, η παραμικρή υπόνοια να υπήρχε για τέτοιο πράμα, δε θα μπορούσε μήτε μιαν ώρα να σταθεί πια ως αρχηγός της πιάτσας. Αυτό σήμαινε μονάχα πως ο τσιρίμπασης απ’ τη μια κι η διοίκηση απ’ την άλλη αναγνωρίζουν σιωπηρά ο ένας τον άλλο τους ως πραγματικές αρχές. Δίχως την αμοιβαία αυτην αναγνώριση, ούτε ο τσιρίμπασης θα μπορούσε να κυβερνήσει ανενόχλητα το βασίλειό του, μα ούτε και η διοίκηση θα μπορούσε να σταθεί στη φυλακή μιαν ώρα, όσα υπουργεία κι αν την είχαν διορίσει, όσοι φρουροί κι αν την προστατεύανε. Ο απαραίτητος αυτός σιωπηρός συμβιβασμός δημιουργούσε και τη μοιραία συνενοχή της διοίκησης και του τσιρίμπαση, που είχανε κι οι δυο τους απεριόριστα δικαιώματα πάνω στους φυλακισμένους, που γδέρνανε κι οι δυο τους κατάδικους. Έξω απ’ αυτό  οι άλλες σχέσεις και των δυο ήτανε σχέσεις που έχουν οι αντίπαλες κι αντίρροπες δυνάμεις που η αντίσταση της μιας απέναντι στην άλλη είναι απαραίτητη για να συγκρατηθεί η άστατη κι ετοιμόρροπη ισορροπία.
   Μια τέτοια θέση είχε στο μάτι ο Αράπης, γιατί μήτε το φιλότιμό του μήτε τ’ όνομά του και η σειρά που είχε στην έξω πιάτσα του επιτρέπανε να πάει τσιράκι αυτός και μακαντάσης και υποτελής σ’ έναν άλλο τσιρίμπαση. Σε κάθε άλλη περίσταση η θέση του θα ήτανε λιγότερο δύσκολη, γιατί απλούστατα θ’ αναλάβαινε την αρχηγία της αντιπολίτευσης, θέση που δεν είχε βέβαια ούτε τα κέρδη ούτε τις αποδοχές του τσιρίμπαση, μα θα του επέτρεπε ωστόσο να μη στραπατσάρεται το φιλότιμό του.
Όμως τώρα, μήτε κι αυτό μπορούσε να το πετύχει άκοπα και δίχως δουλειά. Γιατί κι η θέση του αρχηγού της αντιπολίτευσης ήτανε κι αυτή πιασμένη. Την είχε ο Μιστόκλης ο Αρσενικός - άλλος μαγκιόρος, άλλος πόντος: Μιστόκλης Αρσενικός με τ’ όνομα, ξακουστός κι αυτός απ’ τους ξακουστούς, μαζί με το μακαντάση του τον γκαρδιακό το Μελάνθιο τον Πιλάφη.


Αυτά όλα τα ήξερε ο Αράπης πριν ακόμη τον πιάσουν, όπως πολύ καλά ήξερε ποια είναι η κατάσταση και στις άλλες φυλακές, γιατί όλα ξέρουνται, όλα μαθεύουνται στην όξω πιάτσα, κι αυτό είναι το χειρότερο, μια και μαγκιόρος έξω, μαγκιόρος πρέπει να ’σαι και μέσα. Κι αν έχασες μια φορά τη σειρά σου στη μέσα πιάτσα - πάει, τετέλεσται κι όξω.
Για όλα αυτά κι ο Αράπης απ’ την πρώτη κιόλας βραδιά δεν κάθισε με σταυρωμένα χέρια. Μα και καμιά απ’ τις σαραντατρείς μέρες που περάσανε δεν πήγε χαμένη.
   Η περίσταση ήτανε δύσκολη, κι ο πόλεμος ενάντια στους δυο άλλους μαγκιόρους τραχύς και δύσκολος. Δυνατοί κι άγριοι ήτανε κι οι δυο τους όσο κι ο Αράπης. Ένας καβγάς, ακόμη και νικητή να ’βγανε τον Αράπη, δε θα είχε κανένα πραχτικό αποτέλεσμα. Γιατί η διοίκηση, που είχε κάθε λόγο να μη θίξει τον παλιό τσιρίμπαση, θα ’ριχνε το άδικο στον Αράπη και θα τον έστελνε στο πειθαρχείο. Κι αν είναι τιμή και δόξα τα σίδερα της φυλακής για ένα μαγκιόρο, τα σίδερα του πειθαρχείου είναι ντροπή. Άνθρωπος που για οποιοδήποτε λόγο ξεφτελίστηκε δεν μπορεί πια να έχει ελπίδες για το τσιριμπασιλίκι. Γι’ αυτό, όχι μονάχα δε θα ’πρεπε ν’ απλώσει ο ίδιος το ζωνάρι του για καβγά, μα και ήτανε αναγκασμένος να κάνει ό,τι μπορούσε για να μην πατήσει το ζωνάρι του Εγγλέζου. Μπορούσε βέβαια ακόμη και να σκότωνε τους αντιπάλους του. Μα τι τ’ όφελος, αφού ύστερα απ’ την πράξη του, το πρώτο μέτρο που θα παίρνανε ενάντιά του θα ήτανε η μεταφορά του σε άλλη φυλακή.
   Όλα αυτά έκαμαν τον Αράπη να διαλέξει ένα πεδίο μάχης πολύ πιο σίγουρο. Και διάλεξε. Διάλεξε και αποφάσισε: να δείξει στην πιάτσα πως ήτανε πιο δυνατός, πιο καπάτσος, πιο ανοιχτομάτης απ’ τους άλλους. Βέβαια, αν το κατάφερνε αυτό, η επιτυχία του ήτανε εξασφαλισμένη. Μα τέτοιο πράμα δεν ήτανε κι εύκολο - διόλου!
Ωστόσο, απ’ την πρώτη κιόλας βδομάδα δοκίμασε. Μπήκε ένα μεσημέρι στο μεγάλο θάλαμο την ώρα του φαγιού. Κάθισε δίπλα σε κάποια παρέα κι έστριψε τσιγάρο.
    - Ποιος από σας, βρε παιδιά, πρόκειται να φέρει τσάρκα έξω, γιατί έχω κάτι να τον περικαλέσω.
   Τον κοίταξαν ξαφνισμένα :
  -   Να φέρει τσάρκα έξω;
     Τρελάθηκε αυτός ; Εύκολο πράμα είναι;
   Και κανείς δεν του έδωσε απάντηση. Τότες ο Αράπης κούνησε το κεφάλι του.
     -Ώστε τόσον καιρό είστε εδώ και δεν μπορείτε να καταφέρετε ένα τέτοιο παραμικρό ;...
   Κ ι επειδή ένα-δυο χαμογελούσανε σαρκαστικά, ο Αράπης πειράχτηκε.
     ... Το λοιπόν, βρε αδέλφια... αφού δε γουστάρει κανείς, βγαίνω ’γω... Δηλαδή αυτές τις μέρες- να ξεκουραστώ πρώτα!... Αυτές τις μέρες!... Οι άλλοι τόνε κοίταξαν σαστισμένοι. Τον ξέρανε για σέρτικο και σε τέτοιου είδους άνθρωπο δε στέκεται να λέει κάτι που να μην μπορεί να το κάνει. Πολλοί απορούσανε. Άλλοι, φίλοι καρδιακοί του τσιρίμπαση του Εγγλέζου, γελάσανε. Όμως δυνατά ο Αράπης βαρύς, ατάραχος - έσπρωξε την τόλμη ίσαμε κει που δεν έπαιρνε :
     - Εχει κανείς σας θέλημα για έξω ; Ε ;...
   Κανείς δεν έβγαλε μιλιά. Το να του δίνανε παραγγελία ήταν σα να τον προκαλούσανε. Και δεν προκαλεί κανείς εύκολα άνθρωπο που μιλάει με τέτοια απόφαση.
Γι' αυτό κι ο Αράπης, έπειτα από κάμποσο, σηκώθηκε να φύγει !

   - Αφού είναι έτσι!... Τότες το λοιπόν, μια οκά ούζο. .. Μια οκά ούζο από μένα !... Που θα σας το κεράσω με το χέρι μου... Σε κάμποσες μέρες... Ε;...
Ύστερα απ’ αυτό, ο Αράπης είχε παρουσιαστεί μια μέρα στο γιατρό - γιατί όπως όλες οι φυλακές που σέβουνται τον εαυτό τους, έτσι κι αυτή είχε το γιατρό της: Έναν άνθρωπο που σχεδόν ποτέ κανείς δεν τον έβλεπε στο πρόσωπο. Όχι γιατί λείπουν οι αρρώστιες απ’ τη φυλακή. Λογής λογής αρρώστιες εκεί μέσα, απ’ τη φθίση που θερίζει πλεμόνια ίσαμε τη σύφιλη που σαπίζει το αίμα. Ωστόσο, μια κι ο γιατρός περιφρονεί τους αρρώστους του, έτσι κι οι άρρωστοι περιφρονούνε το γιατρό. Αφισμένα στην τύχη τους, τ’ άρρωστα εκείνα κορμιά αντιπαλεύουν όπως όπως με την αρρώστια και τηνε μεταδίνουνε ο ένας στον άλλονε. Κι ύστερα, μια μέρα, όταν πια η αρρώστια έχει προχωρήσει, αν τυχόν και δεν προφτάξει στ’ αναμεταξύ να βγει ο φυλακισμένος, τότε τόνε στέλνουνε να σαπίσει σε κάποιο υπόγειο ίσαμε τη μέρα που θα ξεψυχήσει. Γιατρός της φυλακής πάει να πει άνθρωπος που πληρώνεται απ’ το Δημόσιο για να δικαιολογεί τους θανάτους.
   - Τι τρέχει;... - είχε αγριέψει ο αντιπρόσωπος της επιστήμης, μόλις είχε δει το φυλακισμένο αντίκρυ του.
   - Ζοχάδες, κυρ-γιατρέ!... Κάτι ζοχάδες με το συμπάθειο...
   - Καλά !... Καλά !... -κι έβγαλε απ’ την ταμπακιέρα του δυο κουφετάκια κινίνη-, πάρε και πήγαινε !...
   - Τι είν’ αυτά ; - έκανε ο Αράπης, και μόλις συγκρατούσε τον ξαφνικό θυμό του για να μην τον καρπαζώσει. Καταλαβαίνεις, γιατρέ;... Ζοχάδες σου λέω... Καταλαβαίνεις ;... Κι εγώ το κατά δύναμη κι ό,τι περνάει απ’ το χέρι μου...
   Πες η φοβέρα, πες η υπόσχεση... κι ο γιατρός μαλάκωσε.
 -   Καλά ντε !... Μην κάνεις έτσι! Πάμε στο ιατρείο να σε κοιτάξω.
   Και μπήκανε σε κάποιο άλλο κελί που είχε ένα ντουλάπι κι ένα τραπέζι σαβανωμένα στη σκόνη.
 - Να δω! - είπε βαρετά ο γιατρός και κατέβασε λίγο τα γυαλιά του.
-    Μπράβο! - κι ο Αράπης, μ’ όλη την ντροπή που ένιωθε γι’ αυτό που έκαμε, έλυσε το ζωνάρι του.
    -Τι είναι αυτό !... - απόρησε ο γιατρός άμα έσκυψε και είδε.
    -Βλέπεις ! Βλέπεις, γιατρέ ;
    - Τι λες, μωρέ παιδί!... - ξεφώνισε πάλι σαστισμένος ο γιατρός, κι έβγαλε μια μικρή τσιμπίδα απ’ του γελέκου του την τσέπη :
  -  Για σκύψε κι άλλο !... Φτάνει!...
Προσεχτικά κι απαλά, παρά τη συνήθεια του, τράβηξε με την τσιμπίδα κάτι που ξεπρόβαλλε ακριβώς στη θέση όπου συνηθίζουν να ξεπροβάλλουν οι αιμορροΐδες.
  - Τι είν’ αυτό, μωρέ παιδί;...
-   Βλέπεις; Βλέπεις, γιατρέ ;
Και μόνο όταν πλησίασε καλά το φως ο επιστήμονας, μόνο όταν κατέβασε ολωσδιόλου τα γυαλιά του κατάλαβε καλά τι ήτανε αυτό: ένα ολόκληρο πεντακοσάρικο. Γιατρός της φυλακής από χρόνια, μήτε άργησε να συνέλθει μήτε άργησε να καταλάβει:
   - Τι λες, μωρέ παιδί!... Τέτοιες ζοχάδες κι ακόμη κάθεσαι;...
   - Αμέ - θριάμβεψε ο Αράπης.
   - Και τι λες να γίνει τώρα ;
   - Τι να γίνει.. Ηλεχτρισμούς γιατρέ... Δεν ξέρεις μήπως εσύ;
   - Ηλεχτρισμούς;... Μα πού; Εδώ μέσα βλέπεις...
   - Ποιος σου είπε εδώ μέσα;... Τον Ευαγγελισμό γιατί τον έχουμε ;... Ε ;...
   Μάταια προσπάθησε ο γιατρός να τον πείσει ότι ήτανε πολύ δύσκολο να επιτρέψει ο εισαγγελέας ένα τέτοιο πράμα:
   - ... Κάνε εσύ την έκθεσή σου γιατρέ και μη σε μέλλει!... Άκου μου που σου λέω.
Κάμποσες μέρες ύστερα, ο Αράπης μαζί με δυο φύλακες έβγαινε απ’ τη φυλακή για το νοσοκομείο. Οι μακαντάσηδές του, που ξέρανε το παραμύθι, είχαν χαρές και πανηγύρια. Ο μαγκιόρος κρατούσε το λόγο του. Κι ήτανε πια σίγουροι πως θα ’φερνε το βράδυ την μπουκάλα το ούζο. Έτσι, εκείνη τη μέρα, η πιάτσα ολόκληρη δε μιλούσε παρά μονάχα για το κατόρθωμα του Αράπη. Ο Παπαπούρης, ο Λουλάς, ο Τουτούνης, πρώτοι οπαδοί του μαγκιόρου, θριαμβεύανε κιόλας.
   Μπαινοβγαίνοντας στα εργαστήρια, στα μαγαζιά, στο καφενείο, έξω απ’ το μπακάλικο, στους διαδρόμους στις αυλές, παίρνανε ύφος μυστηριώδικο κι απαντούσανε με μασημένα λόγια σ’ αυτά που τους ρωτούσαν οι περίεργοι. Φως φανερό πια πως άρχιζε κιόλας η διαρροή. Τα παιδιά του Μιστόκλη του Αρσενικού, όλο και φέρνανε βόλτα τους μακαντάσηδες του Αράπη, έτσι που κατά το μεσημέρι σχεδόν ήτανε πια φανερό πως Αρσενικού δεν του είχε μείνει άλλος από το Μέλανθο τον Πιλάφη. Εξάλλου, αγριεμένος κι άκεφος ο Μέμος ο Εγγλέζος έσερνε τα κατσάρια του από θάλαμο σε θάλαμο, και πρώτη φορά που λέει ο λόγος άπλωνε το ζωνάρι του για καβγά. Ωστόσο, ο Σουείπας, παιδί που δεν άφηνε τον τσιρίμπασή του στις δύσκολες στιγμές, παράτησε και καφενείο και τσέτουλες κι έτρεχε από παρέα σε παρέα, να πει, να εξηγήσει, πως τάχατες όλα αυτά ήτανε σαχλαμάρες, πως ο Αράπης δε θα κατάφερνε να μπάσει τίποτα, και πως τέλος πάντων θα σκάγανε στα γέλια απόψε, έτσι που θα πολεμούσε να τους τα παίζει μπαλαμούτια ο Αράπης όταν θα ’ρχότανε μ’ άδεια χέρια. Πότε πότε έσκαγε κι από μια καρπαζιά στ’ αστεία, στους λούστρους και στους ξεπεσμένους που ξερογλειφόντανε κιόλας με την ιδέα του ούζου. Κατά το δειλινό, να και ο Αράπης. Πού είχε πάει, τι είχε κάνει, κανείς τους δεν ήξερε, κανείς δεν μπορούσε να πει. Μα τα φλιτζάνια του καφέ φέρνανε βόλτα από θάλαμο σε θάλαμο.
   - Στην υγεία του Αράπη του ασίκη!...
Λεβεντιές !...
  Όμως  κανείς ακόμη δεν τολμούσε να πει το μεγάλο λόγο. Κανείς δεν ανάφερε για το τσιριμπασιλίκι.
  Εξάλλου, θα ήτανε ακόμη άγουρο το πράμα.
  Μόνο σαν κλειδώσανε και πάλι τα κελιά, μονάχα τότες ο Αράπης αναστέναξε. Μονάχα τότες άφησε να του φανεί το σαράκι που τον έτρωε. Κι αναστέναξε.
  - Σεκλετισμένο σε βλέπω, αδελφάκι!
  Μα ο Αράπης μιλιά. Του κάκου του εκθέσανε οι τρεις μακαντάσηδές του τα καθέκαστα. Άδικα του παραστήσανε την κατάσταση ακόμα πιο ρόδινη απ’ ό,τι ήτανε. Αυτός μιλιά! Και σα νύχτωσε πλάγιασε νωρίς νωρίς γυρνώντας το κεφάλι του προς τον τοίχο.
  Ήταν αργά, πολύ αργά, ίσως να κοντεύανε μεσάνυχτα, όταν ο Παπαπούρης, αποτελειώνοντας ένα χαντρένιο κέντημα, δάγκωσε το δάχτυλό του, σπρώχνοντας με το πόδι του το Λουλά που για να περάσει την ώρα του, μετρούσε σιγά σιγά ως τα χίλια κι ύστερα πάλι ξανάρχιζε.
  Απόρησαν κι οι δυο, σαν να μην πίστευαν τ’ αυτιά. τους. Σα να μην πίστευαν τα ίδια τους τα μάτια : Ο Αράπης, ο πρώτος μαγκιόρος της πιάτσας, ο λεβέντης, το θεριό, το λιοντάρι, ο Αράπης με τ’ όνομα!... Κουβαριασμένος στο γιατάκι του, με τα μούτρα χωμένα μες στα γερά του μπράτσα και... Κομμένο, βαρύ, απελπισμένο αναφιλητό τον τάραζε ολόκληρο..
  Ο Αράπης έκλαιε.
  Ούτε ν’ άνοιγε εκείνη την ώρα το ταβάνι της φυλακής και να κατέβαινε ο Άγγελος Κυρίου με τη ρομφαία στο χέρι ούτε να λιώναν τα ντουβάρια της φυλακής σα ζάχαρη μες στο νερό ούτε τίποτα... μα τίποτα δε θα τους ξάφνιαζε τόσο, τους δυο αυτούς εγκληματίες, που το πρώτο που τους έμαθε η ζωή ήτανε να μην ξαφνίζονται για τίποτα. Ξυπνήσανε και τον άλλο. Σιγανά, κάμανε συμβούλιο αναμεταξύ για το τι έπρεπε να γίνει. Μάταια ο αγουροξυπνημένος προσπάθησε να τους πείσει ν’ αφήσουν τα πράματα έτσι όπως ήτανε. Ο Παπαπούρης δεν άκουε τίποτα. Πλησίασε τον Αράπη και του χάιδεψε την πλάτη. Ντροπιασμένος αυτός, γύρισε απότομα.
    - Και δε μας λες τίποτα, πατέρα μου;... Σ’ εμάς, στ’ αδέλφια σου τα καρδιακά, δε λες το σαράκι που σε τρώει;... Ε ;
   Σκούπισε με τη χούφτα του τα βρεγμένα του μάτια κι ανασηκώθηκε πάνω στο γιατάκι του. Και σα να μην ήτανε πια ο δυνατός, ο άντρας, ο ασίκης, σα να μην ήτανε πια τίποτα, μα τίποτα, ένιωθε την ανάγκη να πει... να πει τον πόνο που τον έκαιγε, να ξαλαφρώσει, να ξαναβρεί πάλι τον ύπνο που μάταια τον λαχταρούσε. Μα και στο πέσιμό του, ασυλλόγιστα, ανυπολόγιστα, από ψυχόρμητο, στεκότανε άντρας. Δεν περίμενε να τον παρακαλέσουνε, να του τραβήξουν τα λόγια ένα ένα από το στόμα του με το τσιγκέλι. Μια κι έπεφτε, έπεφτε ίσια, μονοκόμματα, δίχως σπασμούς και σπαρταρίσματα και τρεμουλιάσματα.
     -Τι έχω ε;...
   Μιλιά οι άλλοι. Καμιάν ανόητη, καμιάν επιπόλαια ερώτηση, από κείνες τις συνηθισμένες τις τριμμένες. Μόνο που κρατούσαν την ανάσα τους και τους έτρωγε η ανυπομονησία. Ο Αράπης μιλούσε, ξεμολογιόταν τον καημό του.
   - Τι έχω ε;...
   Κατάπιε το σάλιο του. Άρχιζε... Και ξαφνικά:
   - Όχι!... Τίποτα !...
   Ξαπλώθηκε απότομα και σκεπάστηκε ολόκληρος με τη λιάρα του.
   Οι άλλοι κατάλαβαν πως θα ’τανε περιττό να επιμένουν. Μα κι ο ίδιος τώρα κάτω απ’ τη λιάρα δάγκωνε δυνατά το δάχτυλό του έτσι που τα δόντια του μπαίνανε στο κρέας. Απορούσε μόνος του πώς βρέθηκε τόσο μπόσικος για μια στιγμή. Μα... ο κόσμος να χαλούσε, το πήρε απόφαση να μη βγάλει μιλιά, όσο κι αν μια ξομολόγηση θα μπορούσε να τον ξαλαφρώσει. Το πήρε απόφαση πως για πολλές νύχτες δε θα τον έβρισκε ύπνος.
   Πολλές ακόμη νύχτες κάτω απ’ τα σφιγμένα του βλέφαρα, θα ζωντανεύανε στοιχειά ανήμερα τα όσα είδε, τα όσα έμαθε, τα όσα ένιωθε μέσα στις λιγοστές εκείνες ώρες της λιγόστιγμης λευτεριάς του...
   Βγαίνοντας απ’ τη φυλακή, φυσικά δεν είχε πάει στο νοσοκομείο. Πρώτα πρώτα, κι αν -πήγαινε θα τον έδιωχναν μια και δεν είχε ίχνος αιμορροΐδες. Έτσι θα ’βγαζε ψεύτη και το γιατρό. Σίγουρος όμως ο γιατρός κι οι φύλακες πως εκείνη τη μέρα τουλάχιστο δε θα επιχειρούσε να το σκάσει, πιο σίγουροι ακόμη πως κανείς ποτέ δεν θα είχε την ιδέα να πάει να ψάξει στ’ αρχεία του νοσοκομείου για να εξακριβώσει αν πραγματικά έγινε η θεραπεία, είχανε το κεφάλι τους ήσυχο. Ο γιατρός μήτε ξανασκοτίστηκε γι’ αυτό, κι οι φύλακες ακολουθήσανε τον Αράπη όπου τους πήγαινε αυτός. Φυσικά πού αλλού θα τους πήγαινε - στης Παρθενόπης. Μα τόσο ξαφνίστηκε όταν ύστερα απ’ το γενικό αναστάτωμά του που προκάλεσε η απρόσμενη παρουσία του στο σπίτι δεν είδε να φαίνεται η Παρθενόπη.
- Πού είν’ η μαμά σας;...
   Ξεροκατάπιναν όλες το σάλιο τους και καμιά τους δεν του ’δινε απόκριση. Μήτε μπορούσε και καμιά τους να του πει πού σηκωνότανε κάθε πρωί και πού πήγαινε η μαμά Παρθενόπη. Εξόν από τρεις φορές τη βδομάδα, τ’ απόγεμα, που πήγαινε ταχτικά η Παρθενόπη στη φυλακή δεν είχε να πάει πουθενά αλλού, δεν έπρεπε να πηγαίνει πουθενά αλλού. Κι ο Αράπης έκανε το καλύτερο που είχε να κάνει. Ξεμονάχιασε τη Μακαρόνα. Ευτυχισμένη αυτή για τη μεγάλη τιμή που της έκαμε ο μαγκιόρος καταφεύγοντας στις πληροφορίες της, κάθισε και του είπε ό,τι ήξερε και δεν ήξερε. Πρώτα πρώτα οι δουλειές δεν πήγαιναν καλά, μα διόλου καλά...
- Όπως βέβαια θα το ’χεις μάθει, γιόκα μου!...
Μα όχι! Ο Αράπης δεν είχε μάθει ποτέ τέτοιο πράμα. Απεναντίας μάλιστα. Σε κάθε της επίσκεψη στη φυλακή η Παρθενόπη του παρουσίαζε όλο και πιο ρόδινη την κατάσταση. Αυτά τουλάχιστον μαρτυρούσαν οι καθημερινές εισπράξεις του σπιτιού που όλο και κάθε μέρα αύξαιναν. Κι ωστόσο δεν μπορούσε να είναι ψέματα μια και η μαμά παράδινε ταχτικά τα λεφτά στο μαγκιόρο.
   - Τι λες, γιόκα μου; - απορούσε η Μακαρόνα. Αν έβλεπες προχτές τον μπεζαχτά, είμαστε για κλάματα. Δεν πιάνουμε τώρα ούτε τα μισά απ’ όσα πιάναμε. Άλλοι μουστερήδες έρχονται... βερεσέ. Οι αγαπητικοί των κοριτσιών, μια και δε νιώθουνε πια πάνω απ’ το κεφάλι τους τον ίσκιο του αφέντη, έρχουνται τώρα ταχτικά και δεν αφήνουν τα κορίτσια να δουλέψουνε. Όλες τους το ρίξανε στον έρωτα. Ξετσιπώθηκαν όλες τους. Το σπίτι δουλεύει δίχως παλικαρά, και κάνει ο καθένας ό,τι θέλει. ..
   - ...Ό,τι θέλει...
   Εξάλλου από τόσον καιρό, δεν ήρθε τίποτα καινούργιο πράμα...
   - ... Να ρεκλαμαριστεί που λέει ο λόγος το σπίτι, να ξανανιώσει.
   Οι μεσίτες, άμα έχουνε τίποτα καλά κομμάτια, τα πάνε αλλού.
   - Κι η Λέλα;... Είναι στης Ολγάρας αμανάτι;
   - Ποια Λέλα;
   Αμ τη Λέλα δεν ήρθε και τηνε πήρε με το σπαθί του ο Νώντας, τη μέρα κιόλας που τον πιάσανε τον Αράπη.
   - ... Εμπάτε σκύλοι αλέσετε κι αλεστικά μη δώσετε !... Γιόκα μου...
   Από τότες κιόλας, εκείνος ο αναθεματισμένος ο Ρογότης ξελόγιασε τον Θεόκλητο και τον πήρε, και τον έχει και κάνει το σεληνιασμένο και βγάζει του κόσμου τα λεφτά.
   - Αμ πώς δα, γιόκα μου!... Λεφτά με την ουρά ο αναθεματισμένος... Και με τα δυο τα χέρια λεφτά. Απ' τη μια μεριά οι ελεημοσύνες που ρίχνουν τα κορόιδα στο σεληνιασμένο, κι απ’ την άλλη... Ο Νώντας με την ταράφα του αδειάζει τις τσέπες των χαζών που μαζεύονται να σκάσουν την καρδιά τους για το σεληνιασμένο αντί να τραβούνε στη δουλίτσα τους.
   - Ώστε έκανε και ταράφα το λοιπόν αυτός ο άτιμος άντρας, ε;
   - Πώς!... Μαζί με τον... Δεν το ξέρεις, γιόκα μου;... Μαζί μ’ εκείνον τον προκομμένο τον Ταρζάν...
   - Τον;...τον...
   - Ναι! Μ’ εκείνον τον άτιμο τον Ταρζάν, τον αδιάντροπο.
   Σα να ’βλεπε όνειρο όλ’ αυτά ο Αράπης, σα να ήτανε κάνας κακός εφιάλτης που τον έπνιγε. Και ξαφνικά, σα να είχε ξυπνήσει, σα να είχε καταλάβει πως όλα αυτά δεν ήτανε αλήθεια, δεν μπορούσε να ήτανε αλήθεια... Τέτοιο ήτανε το χαστούκι, το ξαφνικό χαστούκι που έφαγε η γριά, ώστε κύλησε πέντε-δέκα βήματα και πήγε σε μια γωνιά να φτύσει τα δυο τελευταία της δόντια. Ζαλισμένος ακόμη ο μαγκιόρος, φασκελώθηκε μονάχος του:
   - ... Που να με πάρει ο διάολος !... Ζουρλάθηκες μπίτη, μωρή θεότρελη, κι ακόμα να το πάρω είδηση...
   Τόσο των αδυνάτων ήτανε αυτά που του ’λεγε η γριά ! Όμως αυτή, μανιασμένη τώρα, λυσσασμένη απ’ τον πόθο να τον εκδικηθεί, μη μπορώντας να σταθεί στα πόδια της, ξαπλωμένη ακόμα σα σκυλί σακατεμένο που περιμένει από στιγμή σε στιγμή την κλοτσιά που θα τ’ αποτελειώσει, αφρισμένη απ’ τη λαχτάρα να προφτάξει να τα πει όλα πριν σκάσει, έχυνε αλύπητα κόμπο κόμπο το φαρμάκι που είχε μαζευτεί στο χαλασμένο μέσα της, όσα και τόσα τυραγνισμένα χρόνια, το φαρμάκι και το σάλιο της το βρόμικο που προσπαθούσε να το πιτσιλίσει ίσαμε το μέτωπο, ίσαμε το μουστάκι του μαγκιόρου.
  - Εγώ τρελή, μωρέ!... Εγώ τρελή, ή εσύ ένα κορόιδο... ένας άτιμος άντρας, ένας κερατάς... Ναι!... Ναι!...
     Ο Ταρζάν, λέει;... Ο μακαντάσης του!... Γυρνάει ελεύτερα στην πιάτσα, σαν άντρας, μια και φάνηκε έξυπνος αυτός και μπουκώνει κι απ’ τ’ αυτιά ακόμα τους σαραντακορονάδες, κάθε μέρα... μια και είναι ικανός να βγάλει λεφτά... Κι όχι σαν τα κορόιδα που τα τρώει η  φυλακή και...
  - ... Και το κέρατο με την οκά... Το κέρατο με περικεφαλαία!...
  Και πού είσαι ακόμα !... Τα λεφτά αυτά που του φέρνει η Παρθενόπη στη φυλακή είναι λεφτά του αλλουνού... είναι στάχτη στα μάτια, για να τον αποκοιμίζει ίσαμε που να ετοιμάσουν τα χαρτιά τους να φύγουνε καν για το Μπεϊρούτι, καν για την Αλεξάντρα. Γιατί την παίρνει και φεύγουνε ο άλλος. Σήμερα-αύριο φεύγουνε.
  - ... Και πού είσ’ ακόμα!...
  Γιατί είναι κι έγκυος η Παρθενόπη, έγκυος βέβαια από τον άλλονε. Φεύγουνε να γλιτώσουνε μαζί με το μπασταρδάκι τους.
  - ... Και πού είσαι ακόμα!...
  Γιατί η Παρθενόπη πήγε στην ανάκριση και τα ξέρασε... Τα είπε ό,τι ήξερε και δεν ήξερε, γιατί έγινε λόγος για βούλευμα και μπορούσε να τον αφήνανε ελεύτερο από τη μια μέρα ως την άλλη.
  - Και πού είσαι ακόμα !...
  ... Γιατί πουλάει και το σπίτι η Παρθενόπη, πουλάει τα υπάρχοντα και τα κορίτσια και βαράει διάλυση...
  Εξόν απ’ αυτά -πράμα ωστόσο που δεν μπορούσε να το βεβαιώσει γιατί δεν ήξερε καλά αν είναι αλήθεια- η Παρθενόπη ήξερε την κρυψώνα του ! Έπαιρνε μαζί της κι όλο το βιός... Μαζί με τον άλλο : δηλαδή με τον...
- Με ποιον, μωρή;
  - Με τον... Ταρζάν...
  Εδώ πια ο Αράπης, μη μπορώντας ν’ ακούσει άλλο, ζαλίστηκε κι έπεσε στα πόδια του κρεβατιού, του κρεβατιού που...
  Σέρνοντας το κουφάρι της, η γριά κατάφερε να βγει, αφήνοντάς τον λιγοθυμισμένο.
  Να λιγοθυμήσει λέει... σα μαμαζέλα, ένας Αράπης...
Κι όταν είχε ανοίξει τα μάτια του, είχε βρεθεί στην αγκαλιά της γυναίκας του.
  - Να σου πω πρώτα... Να σου εξηγήσω...
  Τι να του πει;... Και τι να του ξηγήσει; Χειροπιαστά τα πράματα.
  Και λησμονώντας για μια στιγμή το ιερότερο πράμα που είχε στον κόσμο αυτός -το λόγο της τιμής του που είχε δώσει στους φύλακες να γυρίσει όμορφα ξαναπίσω στη φυλακή-, σήκωσε τα χέρια του να την πνίξει.
  - ... Σκύλα !...
  Αν συγκρατήθηκε για λίγες στιγμές, το ’κανε γιατί ήθελε να μάθει κι άλλα, να ρωτήσει κι άλλα... όσο κι αν το καθετί που μάθαινε, ο κάθε λόγος π’ άκουε ήτανε και λιωμένο μολύβι που του ’καιγε τα σωθικά...
   Ανακατεμένα, μπερδεμένα και γρήγορα -ριγμένος απάνω της σα χάρος- ρωτούσε.
   - ... Την αλήθεια θέλω !... Την αλήθεια !...
   - Σα θέλεις πίστεψε – ανασήκωνε τις πλάτες της που τις βαραίνανε οι σιδερένιες του γροθιές.
   - ... Ναι, είν’ αλήθεια!...
   Είναι αλήθεια πως τη Λέλα είχε έρθει και την είχε πάρει ο Νώντας ! Είναι αλήθεια πως οι δουλειές δεν πήγαιναν διόλου, μα διόλου καλά.
   - Αλήθεια πως το Θεόκλητο ;... 
- Ναι!...
   - Αλήθεια που ο Ταρζάν ;...
   - Ναι, γυρνά έξω και σου πήρε την ταράφα, μαζί με το Νώντα.
   - Και τα λεφτά που μου ’φερνες δεν ήτανε σωστά εκείνα που ;...
   - Όχι!...
   - Και πήες κι έδωσες ανάκριση...
   - Ναι!...
   - Και φεύγεις τώρα μαζί του ;... Ε ;
   - Με ποιόνα, ε ;... Παλιό... Κι είσαι κι έγκυος... Ε ;
   - Ναι!...
   Ακόμη πιο τρελή κι ακόμη πιο λυσσασμένη η μανία για να ακούσει, να μάθει...
   Την αφήνει τώρα να μιλήσει, να πει...
   Ο Ταρζάν τα κατάφερε και φέρθηκε έτσι μπαμπέσικα κι άτιμα. Ο Ρογότης...
   - Μα δεν τον ξέρεις το Ρογότη;
   Πώς δεν τον ήξερε το Ρογότη ! Ζητιάνος-της δουλειάς κι αυτός, όπως ο ίδιος ήτανε εγκληματίας της δουλειάς, άνθρωπος που πάππου προς πάππο ήτανε ζητιάνοι το σόι του... Που απ’ τα μικρά του ακόμα -όπως έχουνε να το Λένε- έδειξε το τι θα γινότανε μια μέρα, αφού κατάφερνε και πήγαινε στα πανηγύρια του χωριού του αγνώριστος κι έκανε τους συγχωριανούς του να λυπούνται και να του δίνουν ελεημοσύνη. Κι ύστερα παντρεύτηκε, κι έκανε τα δυο κορίτσια κι έκανε σπίτια... και πάντρεψε τη μια την κόρη του με προίκα σ’ ένα λοχαγό, και σπούδαζε την άλληνε με τα γαλλικά και με τα πιάνα της και της έμαθε και την τέχνη του, αφού τώρα την έχει σ’ ένα μεγάλο σύλλογο φιλανθρωπικό και τη βλέπει και τη χαίρεται η καρδιά του, πότε στην οδό Σταδίου, όταν μοιράζουν ανθύλλια μ’ άλλες δεσποινίδες απ’ τον καλό τον κόσμο, πότε στο τραπεζάκι της στις φιλανθρωπικές εορτές... Πώς δεν τον ξέρει το Ρογότη, που ως και στα γεράματά του ακόμη δουλεύει για το κέφι του...
    Το λοιπόν ένας τέτοιος άνθρωπος, μια και το είχε βάλει με το νου του να μας πάρει το Θεόκλητο. Μια και...
  Είπε και για τον Ταρζάν, και για τον άλλονε, και για τον άλλον... Τα είπε και τα εξήγησε.
   - Μα τι φταίω ’γω η κακομοίρα !... Τι φταίω που δεν μπόρεσα να τα φέρω βόλτα ; Ε ; - έλεγε και ντρεπότανε που το ’λεγε.
  -  Μα γιατί μου ’λεγες ψέματα τόσον καιρό;...
  -  Με τι μούτρα να ’ρθω να σου πω την αλήθεια και να σου πικράνω ακόμη πιότερο τα σίδερα;...
  -  Και τα λεφτά;
   - Θα σου πω για τα λεφτά... Θα σου εξηγήσω... και θα δεις...
   - Είναι του αγαπητικού σου, μωρή; Ή είναι απ’ το μπαγιόκο μας... Ε;
   - Ποιο ; Τι;...
   Κι ως ήτανε γερά σαν ατσαλένιες τανάλιες τα χέρια του Αράπη που πίεζαν τους ώμους της.
   Αλαφιασμένη, τινάχτηκε ολόκληρη, να σηκωθεί, να σταθεί στα πόδια της. Κομμάτια απ’ τη ρόμπα κι απ’ την πουκαμίσα της που ξεσκιστήκανε ως κάτω, έμειναν στις χούφτες του αντρειωμένου θεριού, που τηνε γράπωσε πάλι απ’ την κοιλιά για να τη ρίξει χάμω. Ανήμερος εκείνος κι εκείνη λυσσασμένη σα να την πνίγαν οι αφροί στο στόμα. Άγριο κι άπονο και σκληρό το θανατερό το πάλεμα και σιδερένια μέγκενη οι χούφτες του αρσενικού που μελανιάζανε τις σάρκες της γυναίκας και τις ξεσκούσανε ξεκουρελιάζοντας μαζί ρούχα κι ασπρόρουχα.
   Και βρέθηκε στο πόδι αυτή, ολόρθη, άγρια, κουρελιασμένη και σχεδόν γυμνή, ενώ εκείνου τα δάχτυλα τα μπέρδευαν ακόμη τα μαλλιά της που του είχανε μείνει στα χέρια και τα κομμάτια από τα ρούχα της.
   - Τι;... Αγαπητικό;... Ο άντρας μου φυλακή κι εγώ αγαπητικό; Για ποιαν με πήρες, ε; Για τίποτα απ’ αυτές τις μεγαλουσιάνες, τις μεγαλοτίμιες, τις καθωσπρέπει που μόλις γείρει ο άντρας τους... ή και δίχως να γείρει ακόμη...
   - Ώστε ;... Ώστε ;...
   - Δε ντρέπεσαι, καημένε, να σου περνάνε τέτοιες ιδέες για μένανε ; Δε ντρέπεσαι, ε ;
Το είπε μόνη της πως ήτανε έγκυος. Ναι. Μα έγκυος απ’ αυτόν τον ίδιο... Για εκείνη τη μέρα... που την είχε ρίξει στην καριόλα κι είχε χτυπήσει κιόλας στη μηχανή. Εκείνη τη μέρα που δεν είχε προφτάξει να βάλει το γιατρικό...
    - Γιατί δεν το ’λεγες ;
  -    Γιατί πάσκιζα να το ρίξω... Κι όχι να σε πικράνω. Περίμενα για να το ρίξω... Να ρθει ο καιρός που πρέπει...
   Μήτε δεν έχει το λοιπόν τον Ταρζάν αγαπητικό ; Ώστε δεν πήγε στην ανάκριση; 
Ναι, πήγε στην ανάκριση. Πήγε γιατί την καλέσανε να στείλει το δικηγόρο να δει τι είπε, αν τα κατάφερε ή όχι.
   Μα τα λεφτά που του πήγαινε;... Πού πάει κάθε Πρωί;...
   Και του το είπε κι αυτό : δεν είχε μούτρα να του ομολογήσει πως δεν τα ξεκεφάλωσε.
   Κι άκουσε την ορμήνια της άμιας Ορθοδοξίας. Δηλαδή πήγαινε μαζί της και τη βοηθούσε στη δική της δουλειά. Δηλαδή κάνανε μαζί εκτρώσεις, ή κιόλας παίρνανε τα γεννημένα μπασταρδάκια και τα σκοτώνανε και τα εξαφανίζανε ύστερα.
     ... Δουλειά που βγάζει!... Καταλαβαίνεις;
   Το λοιπόν απ’ τα λεφτά αυτά έπαιρνε και τσόντερνε κάθε μέρα τις εισπράξεις του σπιτιού, που όλο και κάθε μέρα πέφτανε. Κι όλα αυτά γιατί;... Για να μην τόνε σεκλετίσει. Πού πήγαινε κάθε πρωί;...
     … Στης άμιας Ορθοδοξίας ντε!...
   Σαστισμένος ακόμη εκείνος, δεν ήξερε καλά καλά τι να πιστέψει. Όσο κι αν ήθελε να πιστέψει τη γυναίκα του, τα λόγια της Μακαρόνας τού φαρμακώνανε ακόμη τα σωθικά. Αναποφάσιστος, στάθηκε για μια στιγμή με τα μπράτσα σηκωμένα στον αέρα : Να την πνίξει;... Να μην την πνίξει;...
   Πρώτη αυτή τον ξαναπλησίασε πάλι, σήκωσε κι αυτή τα γυμνά της μπράτσα, τα άρπαξε στα ξαφνικά... Άμορφο κουβάρι πέσανε κι οι δυο τους χάμω με μια βουή που τράνταξε το σπίτι αλάκερο. Μα πάλι αυτή βρήκε τρόπο να ξεμπερδέψει τα χέρια της, ν’ απλώσει αδύνατα τώρα και μουδιασμένα τα μπράτσα της.
   - ... Σα θέλεις να !... Και σκότωσέ με και πνίξε με... Μια φορά να ξέρεις πως εγώ... εγώ στάθηκα γυναίκα με καθαρό το κούτελο... Κι ας μη μπόρεσα να τα φέρω βόλτα όπως θα τα ’φερνε η μάνα μου η Ευτέρπη...
   Τόσον καιρό που τα χέρια του Αράπη δεν είχανε δουλέψει!... Τόσες μέρες που δεν είχε πατήσει κανένα λαρύγγι, που δεν είχανε παραδώσει τίποτα... Τόσον καιρό που η συνήθεια της δουλειάς του γαργάλιζε τις χούφτες και του άναβε τα αίματα. Και να που τώρα, δίχως να ξέρει πια τι κάνει, τώρα που είχε σταματήσει το μυαλό του σκοτεινό και μουδιασμένο, να που το ψυχόρμητο του επαγγελματία...
   Μα κι ένα ψυχόρμητο όμοια άγριο και όμοια θεριεμένο συντάραζε το βαρβάτο αρσενικό κορμί που το φλόγιζε το άγγιγμα της ζεστής, της ζωντανής της γυναικείας σάρκας. Οι χούφτες, που δεν τις κυβερνούσε πια μυαλό, λύσανε και γλιστρήσανε πάνω στο λαιμό τον παχουλό, τον άσπρο σαν το χιόνι, το μαλακό και το γλυκό σαν το καϊμάκι. Θόλωσε η ματιά η κακούργα βυθισμένη μέσα στο σκοτεινό το τριχερό λακκάκι της μασχάλης, που ο παστρικός ο μυρωμένος ίδρος του ύστερα απ’ το χαροπάλεμα τον ζάλιζε και τον ξετρέλαινε. Ανοιγόκλειναν τα πλατιά ρουθούνια του σα να τα καμτσίκωναν φλόγες.
   Φίδια τα γυναικεία μπράτσα, τα γιομάτα, τα σφιχτά σαν από λάστιχο, ολόρθα στον αέρα σα για ν’ αγκαλιάζουν κάτι άπιαστο, κάτι λαχταριστό κι ονειρεμένο. Με πόνο ξεκόλλησε το μάτι του κι άδικα πολέμησε να καμτσικώσει την παραλυμένη του θέληση αφήνοντας το γυναικείο κορμί και δάγκωσε γερά όπως συνήθιζε τις δύσκολες ώρες το δάχτυλό του, έτσι που τα δόντια του είχανε μείνει μες στο ίδιο του το κρέας. Επίμονο κι αλύπητο το όραμα δεν έφευγε απ’ τα μάτια του. Τορνευτά σαν από φίλντισι τα μπούτια πάνω απ’ τις πράσινες μεταξωτές τις καλτσοδέτες, κι όσο πηγαίνανε κι ανοίγανε σαν τα όμορφα καλαθάκια τα πλεχτά της φυλακής για να στηρίζουν λες το λαμπερό τ’ ατίμητο το τεφαρίκι,, γαλακτερό και βελουδένιο, π’ ανατριχούσε η στρογγυλάδα του και σπαρταρούσανε τα δυο απαλά λακκάκια στα πλαϊνά, το τεφαρίκι που ποτέ κανενός άντρα μάτι, εξόν απ' το δικό του, δεν είχε εξουσία να το λαχταρήσει. Κι έκανε να σηκωθεί, να τιναχτεί στα πίσω. Γυαλιστερή και στρογγυλούτσικη σαν κοριτσίστικια, μ’ ένα τριανταφυλλί μπουμπουκάκι που γελούσε στη μέση η κοιλιά της, δεν έδειχνε γυναίκα έγκυο έτσι όπως την κοίταζε απάνωθέ της εκείνος. Μα όταν έγειρε λίγο για να πατήσει με το χέρι του πήε λοξά η ματιά του κι είδε από πλάι μια μικρή μικρούτσικη καμπούρα, σκληρή, πολύ σκληρή και που χανότανε άμα την πατούσε με το δάχτυλο, για να ξεπροβάλει πάλι σε λίγο ακόμη πιο σκληρή, πιο φανερή. Τρελή κι αβάσταχτη επιθυμία να την πάρει με τις γροθιές και να τη σκάσει σαν τόπι την κοιλιά αυτή που ίσως και να ’κρυβε τον καρπό της ανομίας. Μα όταν ξανασήκωσε τις γροθιές του... σα να τα ’βλεπε πρώτη φορά εκείνα τα δυο τα στήθια, αφρός μιας μανιασμένης θάλασσας που κόχλαζε στα φυλλοκάρδια μέσα... Σα να ’σταζε πάνω στο καθένα τους κι από ένας κόμπος φρέσκο αίμα... Σα να μην είδε άλλα ρουμπίνια πιο βυσσινιά, πιο αιματοστάλαχτα απ’ τα δυο υγρά παχουλά χειλάκια τα μισοανοιγμένα, σα να διψούσανε το αίμα, τον πόνο και το φιλί... Και μήτε ποτές του ένιωσε να καίνε έτσι, διαμάντια τόσο μαύρα, τόσο γυαλιστερά και φλογισμένα... σαν κι εκείνα τα δυο χαλκαδιασμένα μάτια όπου έσκυψε κι είδε μέσα τον εαυτό του, αδύναμο, τιποτένιο, μικρό, μικρούτσικο που ξαφνικά, απρόσμενα τον πήρε ένα γέλιο νευρικό. Χάχανα, τέτοια χάχανα...
   Μα κείνη δεν περίμενε πια άλλο : έσφιξε τα μπράτσα της γύρω στον αντρίκειο του λαιμό και τυλίχτηκε σα φίδι πάνω του. Να τόνε πνίξει τώρα αυτή, αυτή να του ρουφήξει τα σωθικά... το ζεματιστό το αίμα, το αίμα που το ’νιωθε στο φλογισμένο στόμα της έτσι που τ’ άσπρα της τα δόντια χωνόντανε μέσα στα χείλη του...
   ... Ζαλισμένος ακόμη ο Αράπης, αδύνατος να σηκωθεί από χάμω όπου κυλιότανε ακόμα μες στη γυμνή την αγκαλιά της αχόρταγης γυναίκας, άκουε τώρα τη ραγισμένη φωνή εκείνης της σκούληκας της Μακαρόνας, που τάχατες εμπόδιζε τις άλλες και τους δυο τους φύλακες ν’ ανοίξουνε να δουν τι τρέχει με την τόση βουή...
    ... Καλέ, άπαξ είν’ αντρόγυνο δικός τους λογαριασμός !... Κι έπειτα μπας και είναι τίποτα φλιτζάνι καφές αυτό το πράμα... Να ρουφήξει δηλαδή ο άλλος και να τελειώσει, ε;... Γιατί περικαλώ πολύ;... Αυτό το πράμα δεν έχει σωμό... Δεν έχει τελειωμό... Βούτα κι εσύ τη βούκα σου... Βούτα κι εσύ... Σάμπως φλιτζάνι καφές είναι;
   Πώς ντύθηκε, πώς έφυγε, πώς δεν την πάτησε να τηνε τσακίσει σαν κοριό εκείνη τη γριά την κολασμένη, μήτε κι ο ίδιος ήξερε, όσο κι αν το ρωτούσε μόνος του σα βρέθηκε πάλι ξανά στο δρόμο μαζί με τους δυο φύλακες.
   Ωστόσο είχε στο νου του να πάρει και την μπουκάλα το ούζο για τους μακαντάσηδες της φυλακής.
   Και να που τώρα, που ξαναβρέθηκε πάλι μέσα στο κελί του, τώρα που η μαύρη νύχτα του πλάκωσε τα σωθικά πιότερο ακόμη κι απ’ τα βαριά τα σίδερα... τώρα θεριεύει η υποψία πάλι μέσα του και του ξεσκάει την καρδιά η άγρια η ζήλια.
   Πικρή, φαρμακερή σκέψη κι η ατιμία του Ταρζάν, να σκεφτεί έτσι, έτσι που κανένας τίμιος άνθρωπος...
   Να πει,... Να ξεστομίσει τέτοια πράματα, εστω κι αν πρόκειται λέγοντας να ξαλαφρώσει, να ησυχάσει, να βρει πάλι ξανά τον ύπνο, τον ύπνο... Μα όχι! Όχι... Κι ας είναι αβάσταχτος ο πόνος, κι η νύχτα μαύρη και κρύα και σκοτεινή, η νύχτα η κακιά, η ατέλειωτη...
   Θα κουκουλωθεί έτσι με τη λιάρα, πάνω απ’ το κεφάλι, να μην ακούει πια το ουρλιαχτό το τρισκατάρατο :
   - Φύλακες γρηγορεί...εί... είτ...
Όταν  σε κάποιο πάλι γύρισμα του φεγγαριού, ο γιατρός είχε πατήσει το πόδι του στη φυλακή, μια και δυο, ξανά μπροστά του ο Αράπης.
   - Πώς παν οι ζοχάδες ;
   - Άσκημα, γιατρέ!... Πολύ άσκημα.
   - Πώς αυτό; - είχε ξαφνιστεί ο επιστήμονας.
   - Όλο και μεγαλώνουνε, γιατρέ!... Όλο και...
   Του είχε βάλει ένα χαρτί στο χέρι.
   - Α ! μα... όχι! Αυτό το βιολί θα πιάσουμε τώρα ; - λίγο ανήσυχος εκείνος.
   - Διολί, ξεδιολί, γιατρέ... αυτές μεγαλώνουνε. Κοίταξε και με τα μάτια σου σα δεν πιστεύεις.
   Αλήθεια, όταν κοίταξε με τρόπο ο γιατρός τη χούφτα του, και είδε πως το χαρτί ήτανε αλάκερο χιλιάρικο, καμώθηκε πως απόρησε.
   - Μα τι θα γίνει λοιπόν μ’ αυτή τη δουλειά; Ε;...
   - Ελεχτρισμούς, γιατρέ !.... Ελεχτρισμούς που είναι ένα κι ένα.
   - Ναι, μα...
   - Καλά ντε !... Αράπη με είπανε...
   Έτσι, ό,τι ήτανε να γίνει έγινε. Πάλι ένα καλό πρωί, μαζί με δυο φύλακες, ο Αράπης έξω. Πηγαίνοντας, ο  ένας απ’ τους φύλακες προσπάθησε, να τον νουθετήσει, για να μην έχουνε ξανά φασαρίες στο σπίτι, όπως την άλλη φορά. Μα ο Αράπης του ’δωσε το λόγο του. Του είπε μάλιστα πως μπορεί και να μην περνούσανε κατά κείνα τα νούμερα.
   Είν’ η αλήθεια πως κι οι δυο φύλακες βλέπανε ταχτικά την Παρθενόπη στο επισκεπτήριο, βλέπανε τ’ αντρόγυνο να μιλεί όμορφα και καλά, βλέπανε τη γυναίκα να του δίνει το κομπόδεμα. Κι αυτός της χαΐδευε πότε το μπράτσο, πότε το πιγούνι, στα πεταχτά, όπως κάνανε οι ερωτοχτυπημένοι κατάδικοι με τις γκόμενές τους, μην μπορώντας να φερτούν κι αλλιώς μπρος στα μάτια του κόσμου. Τα βλέπανε όλα αυτά, κι απορούσανε πώς έτσι στο άψε-σβήσε τ’ αντρόγυνο τα είχε ξαναφτιάξει πάλι ύστερα απ’ όλην εκείνη τη φασαρία που είχε γίνει στο χαμόσπιτο.
   Τώρα βέβαια, δεν ξέρανε διόλου πως το σπίτι όπου τους πήγαινε ο Αράπης ήτανε της άμιας Ορθοδοξίας. Μήτε κι αυτήν την ξέρανε. Δεν του ’φεραν καμιά δυσκολία να καθίσουν να περιμένουν σ’ ένα καφενεδάκι ίσα ίσα κατάντικρα στο σπίτι, μια κι αυτός τους υποσχέθηκε πως δε θ’ αργούσε και πως...
    ... Δεν είναι ανάγκη να περιμένουμε μεσημέρι για το μάσημα... Ε ;
   Είχανε ξερογλειφτεί κι οι δυο τους με την ιδέα της πανδαισίας που τους περίμενε, κι έτσι ο Αράπης τράβηξε μόνος του απάνου - γιατί απάνου, στο πρώτο πάτωμα, καθότανε η άμια Ορθοδοξία. Πριν ανοίξει να μπει κοίταξε το ρολόι του.
  Ναι, βέβαια, ήτανε σωστά σωστά η ώρα, όπως του το χε ορκιστεί η Παρθενόπη. Κι έκανε να γυρίσει το πόμολο της πόρτας δίχως να χτυπήσει. Μα κρατήθηκε. Ανασήκωσε το καπέλο του, έσκυψε και κόλλησε το μάτι του στην κλειδαρότρυπα· θεοσκότεινα. Κατάλαβε, ησύχασε, χαμογέλασε, κι ήρθε στα κέφια του, γιατί θετικά, τ’ αυτί του είχε κιόλας πάρει περπατησιές μέσα στο δωμάτιο. Σα να το είχε λογαριάσει κι αυτό το ενδεχόμενο, κι έβγαλε απ’ την τσέπη του τα χρειαζούμενα: ένα είδος μακρουλό ατσαλένιο γαντζάκι. Το ’χωσε στην κλειδαρότρυπα, το δούλεψε λίγο, κι αμέσως η τρυπίτσα φωτίστηκε, δίχως ωστόσο να αφήσει να πέσει χάμω το ρούχο που είχαν κρεμάσει από μέσα πάνω στο κλειδί. Ύστερα πια σκυφτός, αμίλητος, κρατώντας το μακρουλό γαντζάκι, μπόρεσε να παρακολουθήσει το τι έτρεχε μέσα. Απ’ την ανάσα του, που γινότανε όλο και πιο ανάλαφρη, όλο και πιο ταχτική, θα καταλάβαινε κανείς πως ήτανε ευχαριστημένος απ’ αυτό που έβλεπε.
   Ώστε ήτανε λοιπόν σιχαμένα ψέματα όλα όσα είχε ξεράσει εκείνη η Μακαρόνα. Ώστε αλήθεια η γυναίκα του δούλευε τίμια, και μάλιστα παστρικά, όμορφα, όμορφα όμορφα, σα να είχε μάθει τη δουλειά από χρόνια ! Μόλο που ο ίδιος δεν ήτανε ειδικός σ’ αυτήν την τέχνη, παρακολούθησε μ’ ενδιαφέρον όλες τις λεπτομέρειες. Μα που και που τ’ ανάλαφρα τινάγματα του πιγουνιού του δείχνανε κάποια νευρικότητα, κάποια στεναχώρια, πράμα που μαρτυρούσε πως εκεί πίσω από την κλειδαρότρυπα το δίχως άλλο γινόντανε λάθη που θα μπορούσε και να μην είχαν γίνει.
   - Γιατί το λάθος...
   Το λάθος είναι εκείνο που τσακίζει. Ωστόσο, φαίνεται να έκρινε πως μονάχα ελαφρά σφάλματα γινόντανε, έτσι που δεν ήτανε απαραίτητη η άμεση παρουσία του.
Γι' αυτό ξανάφερε πάλι, το κρεμασμένο ρούχο στη θέση ου, το στερέωσε στο καρφί, ανασηκώθηκε ύστερα, έσιαξε το καπέλο του, και τράβηξε ήσυχα ήσυχα να βρει τους φύλακες που περιμένανε υπομονητικά και που βλέποντάς τον να γυρνά έτσι γλήγορα ξαφνιάστηκαν. Μαθημένοι αυτοί, μήτε κούρασαν το μυαλό τους να ψάξουνε να βρούνε πού πήγε και τι έκανε ο φυλακισμένος. Χαρήκανε μονάχα γιατί τον είδανε χαρούμενο μια κι όλη αυτή η χαρά θα κατάληγε σε γενναίο φαγοπότι.
    Για πού τώρα, Αράπη;
    Όπου θέτε, βρε παιδιά... Μονάχα σε τίποτα της προκοπής μέρος... Να καλοφάμε δηλαδής...
   Αλήθεια!... Έτσι στα ξαφνικά, του ερχότανε τώρα μια άγρια όρεξη... Η όρεξη που του είχε κοπεί εδώ και  τόσες μέρες. Να ήταν τρόπος να φάει κόσμο αλάκερο και να πιει.
    ... Θάλασσες κρασί! Ψέματα, βρε παιδιά!
   Μόνο όταν είχε κοπάσει για λίγο η τρελή του χαρά, μια και ξανάβρισκε τίμια και προκομμένη τη γυναικούλα του, μονάχα τότες φάνηκε σα ν’ απόρησε κι ο ίδιος.
   Πώς να μην την είχε σκεφτεί πιο μπροστά μόνος του αυτήν τη δουλειά; Πώς να μην είχε μεταχειριστεί σ’ αυτό την Παρθενόπη αφού... που λέει ο λόγος, η δουλειά ήτανε μέσα στο σόι της γυναίκας του; Την έκανε η συχωρεμένη η Ευτέρπη η Χοντροκώλα, την έκανε η άμια Ορθοδοξία, και να τώρα που τόσο μαστορικά την έκανε κι η Παρθενόπη. Έτσι, περπατώντας ανάμεσα στους δυο φύλακες, βουβός κι αμίλητος, ξανάφερνε πάλι στο νου του ολόκληρη τη στιγμή στο δωμάτιο της άμιας Ορθοδοξίας.
  Ένα τόσο δα... μα παχουλούτσικο κι όμορφο, όμορφο σα ζουγραφιά, σαν κι εκείνα τ’ αγγελάκια που τα έβλεπε πότε πότε στα χρωματιστά τα τζάμια της εκκλησίας... Γιατί το είχε πάρει ολόγυμνο μέσα απ’ τον μπόγο της η Ορθοδοξία... Αγοράκι -όπως φάνηκε- με τα λιγοστά μαλλάκια τα ξανθά, ξανθά σαν το μάλαμα κι έτσι κοιμισμένο όπως ήτανε... Αυτό το ήξερε - ότι δηλαδή άμα τα παίρνουν, τα ποτίζουν με το κουταλάκι αναλυμένο αφιόνι, έτσι που τα πιάνει ένας γλυκός γλυκούτσικος ύπνος, και να μην είναι φόβος να βγάλουν τσιμουδιά όσο τα μεταφέρουνε μέσα στον μπόγο, ή μέσα σε κανένα γερό χαρτόνι σαν πακέτο... Κατά τη γνώμη του, το σφάλμα, το λάθος, είχε γίνει σ’ αυτό επάνω : όταν δηλαδή η Παρθενόπη πήρε μέσ’ απ’ τον μπόγο το κοιμισμένο τσίτσιδο αγοράκι, πολύ πιο βιαστικά απ’ ό,τι έπρεπε, και ταραγμένη, όπως είναι μόνο οι πρωτάρηδες, άνοιξε γρήγορα γρήγορα το πάπλωμα στο κρεβάτι της Ορθοδοξίας. Έχωσε από κάτω το μωρό, κι ύστερα, δίχως να προσέξει τις λεπτομέρειες, κάθισε μ’ ορμή απάνω στο φουσκωμένο πάπλωμα. Σε λίγο πήε και κάθισε στην αγκαλιά της η Ορθοδοξία για να βαραίνει φαίνεται ακόμη πιότερο και να σκάσει μιαν ώρα αρχύτερα το παιδί... Το λοιπόν, γιατί όλες αυτές οι τσιριμόνιες για μια... τιποτένια το κάτω της γραφής ιστορία; Βέβαια, είχε κάποτες ακουστά ο Αράπης πως έτσι δούλευε, στον καιρό της, η Ευτέρπη η Χοντροκώλα που Θεός σχωρέσ’ την. Έτσι μεταχειριζότανε τα τετράπαχα πισινά της. Ναι, μα τώρα πια οι περίστασες δεν είναι οι ίδιες. Τότες η αστυνομία δεν έψαχνε να βρει ψύλλους στ’ άχυρα. Δεν ήτανε όπως σήμερα που έχουνε τα διάφορα γιατρικά και βρίσκουνε αμέσως τα παραμικρά σημάδια. Έτσι όπως το ’χωσαν το μωρό κάτω απ’ το πάπλωμα, και κάθισαν κι οι δυο τους, το δίχως άλλο θα ζουπήχτηκε το κεφαλάκι και τα τρυφερά τα τράγανα θα σπάσανε και θα χύθηκαν στα σεντόνια και στο πάπλωμα τα μυαλουδάκια του. Θα κολλήσανε και τα μαλλιά, οι τριχίτσες οι ξανθές σαν το μάλαμα... Άφησε που κι έτσι όπως πλακώθηκε το στηθάκι του θα σπάσανε τα παιδάκια και θα ξεσκίσανε τα μαλακούτσικα τα κρέατα και θα πλημμύρισε αίμα το κρεβάτι… Τ ’ αγοράκι, μάλιστα τ’ αγοράκι που ήτανε παχουλούτσικο σαν αρνάκι, σαν αγγελάκι απ’ εκείνα που τύχαινε να βλέπει αυτός στις εκκλησίες... Γιατί λοιπόν όλες αυτές οι απροσεξίες; Γιατί να μη γίνεται πιο παστρικά η δουλειά ; Εξάλλου, ο Αράπης είχε κι ένα είδος επαγγελματική φιλαρέσκεια. Όπως μερικοί χειρουργοί το βάζουνε μεράκι να κάμουν μεν την εγχείρησή τους, να μην καταστρέψουν όμως και την πλαστικότητα της σάρκας. Έτσι κι αυτός δεν το σήκωνε η καρδιά του να στραπατσάρεται ανώφελα και μπόσικα ένα όμορφο προσωπάκι ή ένα σωματάκι δίχως κουσούρια, που μπορούσε να το κοιτάζει κανείς ύστερ’ απ’ τη δουλειά και να το χαίρεται το μάτι του... Μα καταλάβαινε πολύ καλά την αιτία της τσαπατσουλιάς. Ήτανε που όλοι οι πρωτάρηδες θαρρούνε πως είναι, πολύ, πάρα πολύ δύσκολο πράμα να πεθάνει ένας άνθρωπος. Και βάζουνε δέκα φορές παραπάνω δύναμη απ’ ό,τι. χρειάζεται. Να! Λόγου χάρη, κατά τη γνώμη του, όλη αυτή η φασαρία μπορούσε να είχε ξεμπερδέψει στο πι και φι, δίχως σημάδια, δίχως τίποτα. Λιγουλάκι να του ’σφιγγε το καρύδι η Παρθενόπη και να μετρούσε ίσαμε τα εκατόν πενήντα, όλα θα τέλειωναν. Εξάλλου, μπορούσε πολύ καλά να μεταχειριστεί και το πιθάρι της Ορθοδοξίας, ίσαμε τη μέση νερό και να ’χωνε ανάποδα το παιδί. Σε κάμποσην ώρα θα μπορούσε να το ξανατραβήξει έτοιμο. Έτσι, καμιά δεκαριά πολύ πραχτικοί τρόποι τού πέρασαν αμέσως απ’ το μυαλό, ενώ ταυτόχρονα κατάκρινε κιόλας τον άλλο παμπάλαιο τρόπο της βρεφοκτονίας, το να χώνουν δηλαδή το κεφαλάκι του μωρού στην τρύπα του απόπατου. Μα το απλούστερο απ’ όλα του φαινότανε αυτό που είναι σήμερα πάρα πολύ διαδομένο, προπάντων το χειμώνα. Το κουκουλώνεις δηλαδή πρώτα το μωρό καλά, ίσαμε που να το περιχύσει ίδρος και να κορώσει, κι ύστερα τη νύχτα το τσιτσιδώνεις και τ’ αφήνεις στο παράθυρο κάμποσες ώρες... Κι όλα εντάξει. Φτάνει πρωί πρωί να προφτάσεις να φωνάξεις γιατρό για να δει και με τα μάτια του τη βρογχοπνευμονία και να πιστοποιήσει το θάνατο. Αυτό ήτανε το πιο σίγουρο, μα είχε ένα μεγάλο κουσούρι. Ήτανε δουλειά δηλαδή για ερασιτέχνες, γι’ ανθρώπους που μόνο στη χάση και στη φέξη νταραβερίζονται με τέτοια πράματα. Όταν  όμως πρόκειται για ταχτική δουλειά !... Και βέβαια πήγαινε ο νους του τώρα στην ταχτική δουλειά. Ταχτική, ταχτικότατη, σήμερα μάλιστα που η πολυκοσμία και το μεγάλωμα της Αθήνας θα πρέπει να κάνουν κάθε μέρα αμέτρητες τις γυναίκες που αγαπήθηκαν κι αγάπησαν μονάχα σύμφωνα με τους νόμους της φύσης, έξω απ’ το νόμο της τίμιας κοινωνίας και που βρίσκουνται μπρος στην ανάγκη ή να ρεζιλευτούνε και να γίνουν άτιμες ή να ξεπλύνουν την « αμαρτία » τους, τίμιες μόνο αν καταφέρουν να σκοτώσουν στα κρυφά το σπλάχνο τους.
    ... Και πού είσαι ακόμα;... Όσο προοδεύει ο κόσμος!... Δουλειές που έχουν να πέσουνε !...
   Υπολόγισε τις πιθανότητες της επιτυχίας, αν ειδίκευε την Παρθενόπη σ’ αυτόν τον κλάδο της δουλειάς, κι έβρισκε πως θα είχε να κερδίσει πολλά. Βέβαια θα είχε ν’ απαντήσει κι εδώ το συναγωνισμό στην τέχνη, στο μέρος άλλων που είχαν ειδικευθεί πρωτύτερα. Μα τέλος πάντων θα τα ξεκεφάλωνε :
    ... Γιατί σήμερον ημέρα, έχει ψωμί για όλους που θέλουν να δουλέψουνε... Τους προκομμένους, τους ανοιχτομάτες!...
   Για μια στιγμή λογάριασε το συναγωνισμό που θα μπορούσε να του κάνει το Βρεφοκομείο. Ανησύχησε μπας και η βρεφοδόχος καταφέρνει να του παίρνει απ’ το χέρι τα παιδιά. Μα γρήγορα ησύχασε και πάλι: πρώτ’ απ’ όλα ένα κουτάκι, μια τρύπα που λέει ο λόγος αυτό το βρεφοκομείο. - Δε βαριέσαι... Πόσα μπορεί να περιθάλψει και με τον τρόπο μάλιστα που τα περιθάλπει, ε; Βέβαια, ήξερε πως όσο μικρό και κακόμοιρο κι αν ήτανε το βρεφοκομείο, πάντα θα είχε λίγες θέσεις, γιατί μέσα στους πρώτους μήνες κιόλας, εννιά μωρά απ’ τα δέκα που πέφτουνε στη βρεφοδόχο τα παίρνει ο χάρος !...
   Ας είναι όμως, εκείνο που τον ησύχαζε τέλεια ήτανε αυτός ο λεγόμενος νόμος περί «εκθέσεως », ένας ηλίθιος νόμος που καταδιώκει τις μάνες όταν πάνε να ρίξουνε στη βρεφοδόχο τα παιδιά τους. Και χαχάνιζε:
   - Μωρέ μυαλά για πρόξενοι αυτοί που έφτιασαν το νόμο ; Τότες τι έφτιαξαν τη βρεφοδόχο, ε ;
   Όμως  αυτά όλα δεν ήτανε δικιά του δουλειά. Εκείνο που έπρεπε να κάνει ήτανε να καταστρώσει καλά την επιχείρηση. Αυτό είχε όλη μέρα στο νου του ως την ώρα που ξαναγύρισε πάλι στη φυλακή, πάλι με την μπουκάλα το ούζο, κι έγινε το δεύτερο κέρασμα και κλονίστηκε ακόμα πιο πολύ το τσιριμπασιλίκι του Εγγλέζου, έτσι που αλάκερη σχεδόν τη νύχτα άκουε απ’ τα διπλανά κελιά τ’ όνομά του ανακατεμένο μέσα σε μερακλίδικα αμανεδάκια και σε λογής λογής τραγούδια της φυλακής. Όταν  ξύπνησε πάλι το πρωί φρεσκαρισμένος και ξεκούραγος κι έτοιμος για καινούργιες προσπάθειες, τότες τράβηξε τη μολυβιά στον τοίχο :
   - ... Σαρανταδυό, σαραντατρείς...
   Και με το τσιγαράκι στο στόμα, έφερε βόλτα την πιάτσα - την πιάτσα του.
Φυσικά, ύστερα απ’ τη διπλή του επιτυχία, ο Αράπης στάθηκε ακόμα καλύτερα στην πιάτσα. Οι καταχτήσεις του μέρα με την ημέρα όλο και αυξάνανε, ενώ διαρροή που παρατηρήθηκε στην αντιπολίτευση απέλπισε τον Αρσενικό. Αλλά ούτε κι ο Εγγλέζος έβλεπε με ήσυχο μάτι τη γλήγορη πρόοδο του αντιπάλου του. Φως φανερό πια πως είχε αρχίσει να κλονίζεται η εξουσία του. Η αλήθεια είναι πως βαστούσε ακόμη όλα τα γερά πόστα της φυλακής μια και τα καθωσπρέπει προσώπατα, όλα ήταν ακόμη με το μέρος του. Το κάτω κάτω ποιους είχε πάρει ο Αράπης ; Κάτι παπατζήδες, κάτι μπουκαδόρους, κάτι παντουφλάδες, λαχανάδες, ανθρώπους τέλος πάντων που ούτε απ’ το είδος της δουλειάς τους χαίρανε μεγάλην υπόληψη ούτε η ποινή τους ήτανε...
Τίποτε σπουδαίο πράμα...
  Κοινοί, συνηθισμένοι λωποδύτες, περαστικοί απ’ αυτού μέσα, μια και καν έξι καν δέκα μήνες καν κανένα δυο χρόνια το πολύ θα είχαν όλο κι όλο να περάσουν στη φυλακή. Το σωστό είναι πως όσο μικρή κι αν είναι η ποινή αυτονών, ένας τσιρίμπασης δεν τους θυσιάζει εύκολα. Γιατί, με το να ήτανε λιγόχρονη η ποινή τους, αυτό δε σήμαινε πως πάλι, ένα-δυο μήνες ύστερ’ από την απελευθέρωσή τους, δε θα γυρνούσαν πάλι ξανά στη φυλακή, μια και αδιάκοπα αυτή η δουλειά γίνεται. Ωστόσο, ως ηθικό κομματικό κεφάλαιο δεν λογαριάζουνται και πολύ. Τι υπόληψη μπορεί να ’χει κανείς με καμιά δεκαριά μήνες ποινή; Την υπόληψη την είχαν οι άλλοι, οι βαρυποινίτες: η ειρκτή, τα πρόσκαιρα, τα ισόβια. Αυτοί, ναι! Αυτοί, μάλιστα. Αυτοί μπορούσε να ήτανε κι αδύναμοι στα χέρια, μπορούσε να μην ήτανε κι απ’ τους έξυπνους. Φτάνει που είχανε τα πολλά χρόνια στη ράχη τους. Κι αυτό τους έδινε την έπαρση. Αυτό συντελούσε να τους θαυμάζουν οι άλλοι, να τους σέβουνται και να τους εχτιμούνε. Όλους αυτούς τους είχε ακόμη ο Εγγλέζος με το μέρος του. Είχε ακόμη με το μέρος του όλους εκείνους π’ ακόμη δεν είχανε καταδικαστεί, μα που ωστόσο το έγκλημά τους ήτανε τέτοιο ώστε προεξοφλούσε κιόλας η πιάτσα τη βαριά καταδίκη.
  Είχε ακόμη με το μέρος του ο τσιρίμπασης όλους τους μεγάλους επιχειρηματίες της φυλακής, που χάρη στην υποστήριξή του είχανε χτυπήσει στον πλειστηριασμό το μπακάλικο, το κουρείο, το καφενείο, το μαγέρικο. Τέλος, το τελευταίο του καταφύγιο, το πιο γερό του ηθικό στήριγμα ήτανε ακόμη οι τέσσερες κατάδικοι σε θάνατο : ο Ναύτης, ο Βολέρας, ο Πίπης, ο Βιτούλης. Ο καθένας τους αντιπροσώπευε κι έναν ιδιαίτερο κλάδο της δουλειάς. Ληστής ο Ναύτης, με καμιά εικοσαριά τουλάχιστο φόνους στο μερδικό του, είχε καταδικαστεί σε θάνατο πριν από εφτά μήνες. Του κάκου πολέμησαν φίλοι και δικοί για να του δοθεί χάρη. Η αίτηση για τη χάρη είχε απορριχτεί, κι εφτά μήνες τώρα που κάθε πρωί ο Ναύτης ξυπνά τρομαγμένος μπας και ήρθαν να τον πάρουν, μπας κι έφτασε η στιγμή που θ’ ακούσει ο ίδιος με αυτιά του τα νεκρώσιμα που θα του ’ψελνε ο παπάς. Ωστόσο, στ’ αναμεταξύ, περιμένοντας το χάρο που φτερούγιζε κάθε αυγή πάνω απ’ το κεφάλι του, κάτι θα ’πρεπε να κάνει για να ζήσει. Και δούλευε. Τον είχε ο διευθυντής της φυλακής στην προσωπική του υπηρεσία. Λίγο-πολύ την ίδια ζωή ζούσε κι ο Βολέρας, φοβερός και τρομερός φονιάς που για να βγάλει ένα περιδέραιο έκοβε το λαιμό αλάκερο, για να κλέψει ένα δαχτυλίδι έκοβε και το δάχτυλο και σπάνια είχε πάρει σκουλαρίκια δίχως να πάρει μαζί και τ’ αυτιά — μια και του ερχότανε πιο εύκολο. Όμοια κι απαράλλαχτα κι αυτός, από μήνες τώρα περίμενε την εχτέλεσή του. Τα ίδια κι ο Βιτούλης, ένας ήσυχος ανθρωπάκος, νέος ακόμη, ντροπαλός σαν κορίτσι, που είχε σφάξει ένα αντρόγυνο και τρία παιδιά και μια γριά πεθερά, εξαιτίας που όταν τον καταδιώκανε για κάποια μικρή κλεψιά, είχε κρυφτεί μέσα στο σπίτι τους, κι αυτοί πάλι είχανε βάλει τις φωνές, έτσι που ο Βιτούλης...
... Μπορούσα να κάνω κι αλλιώς, μωρέ παιδιά ;...
Ε;
   Οσο για τον Πίπη, αυτός είναι ο αρχαιότερος της κατηγορίας αυτής. Εμπρηστής, μάστορης που δεν τον έφτανε άλλος στην τέχνη του, είχε κάνει τόσους και τόσους πλούσιους, για ένα τίποτα -που λέει ο λόγος-, βοηθώντας τους να πάρουν τις μεγάλες αποζημιώσεις απ’ τις ασφάλειες. Τον πιάσανε εξαιτίας μια παραμικρή αφορμή, ένας καβγάς στο καπηλειό, κι απ’ αυτό αποδείχτηκε πως ήτανε ο Πίπης που το είχε δουλειά να καίει σπίτια ασφαλισμένα και μαζί μ’ αυτά κι άλλα ανασφάλιστα, για να πιάνει το κόλπο, αδιάφορο αν μέσα σε ανασφάλιστα, τύχαινε να είναι φαμίλιες αλάκερες που τις έψηνε σα τσίρους. Αυτός περίμενε την εχτέλεσή του από δυο χρόνια τώρα. Στο αναμεταξύ, άλλοι συνάδελφοί του βαρυποινίτες είχανε καταφέρει να βγουν απ’ τη φυλακή χάρη σε διάφορα ευεργετικά μέτρα, αλλονών είχε μετριαστεί η ποινή σ’ ένα τίποτα. Άλλοι ισοβίτες, με τον ίδιο τρόπο, πετύχαιναν τα δεκαπέντε, ύστερα τα δέκα, ύστερα τα εφτάμισι και να που τώρα γινότανε λόγος να χαριστούνε τα τρία τέταρτα, γιατί ήθελε να κάνει οικονομίες το κράτος. Το λοιπόν, όλοι εκείνοι οι βαρυποινίτες ελπίζανε, υπολογίζανε, προσπαθούσανε με κάθε τρόπο να λιγοστέψουν τα χρόνια τους, μια και κάνεις ποτέ δεν εχει κάτσει φυλακή τόσα χρόνια όσα τον έχουν δικάσει. Όμως αυτοί οι τέσσερις του κάκου. Κανένα μέτρο, κανένα διάταγμα, κανένας νόμος δεν τους έπιανε. Και κει που καμιά φορά το παίρνανε τέλος πάντων απόφαση πως έτσι θα περνούσε η ζωή τους, να σ’ αυτό απάνου καμία άλλη καταδίκη σε θάνατο, κι έπειτα από μερικές μέρες, βουή, κακό, φασαρία στη φυλακή, άγρυπνοι όλοι αλάκερη τη νύχτα, γιατί από νωρίς είχε έρθει ο παπάς, αποβραδίς είχαν γίνει οι ετοιμασίες να πάρουνε...
   - Ποιον άραγες απ’ τους τέσσερις;..·.
   Μια και κανείς τους δεν ήξερε, τους έδερνε και τους τέσσερις η θανατερή αγωνία...
Ας ξέρανε πως στην ίδια θέση μ’ αυτούς σ’ όλες τις άλλες φυλακές της Ελλάδας, καμιά σαρανταριά τουλάχιστο ακόμη νοματαίοι, καταδικασμένοι σαν κι αυτούς, περιμένανε μήνες και χρόνια, από στιγμή σε στιγμή, από μέρα σε μέρα το θάνατο. Αυτό δεν τους ησύχαζε διόλου. Γιατί είχαν τόσα παραδείγματα, τόσα... Κατάδικοι που περίμεναν και μήνες και χρόνο, όπως περιμένουν κι αυτοί άκουσαν κάποια νύχτα στα ξαφνικά την πόρτα του κελιού που άνοιγε, κι είδανε μπροστά τους σα χάρο τον παπά με το πετραχήλι και το δισκοπότηρο να τους μεταλάβει. Και ζούσαν έτσι πεθαίνοντας ή πεθαίνανε ζώντας,  ανατριχιαστικά μετέωρα ανάμεσα στο χάρο και στη ζωή, που ωστόσο έπρεπε να δουλέψουνε, να νταραβεριστούνε στη φυλακή για να μην πεθάνουν της πείνας πριν τους σκοτώσει η Δικαιοσύνη.
   Αυτοί όλοι τους ήτανε ακόμη με το μέρος του Εγγλέζου, κι απαρτίζανε την πιο ακλόνητη ηθική υποστήριξη του τσιρίμπαση, μια και τα καθημερνά τους μαρτύρια, μια και ο ίσκιος του χάρου που φτερούγιζε αδιάκοπα πάνω απ’ τα κεφάλια τους, συντελούσε στο να χαίρουν τιμή και υπόληψη τόσο ειλικρινά εκδηλωμένη όσο ποτές δεν την ένιωσε υπουργός ή άρχοντας.
    - Έννοια σου, Εγγλέζο!... - είχε πει ο Βολέρας κιόλας απ’ το πρώτο βράδυ της επιτυχίας του Αράπη.
     - Κι εμείς δεν τρώμε χάπια!... - είχε βεβαιώσει ο Πίπης.
Σοβαρότατα καθησυχαστικά όλα αυτά. Η απειλή ενός βαρυποινίτη είναι πάντα που βαραίνει σημαντικά, μια και όλοι ξέρουν πως λίγα χρόνια πιο πολύ για τίποτα νέο έγκλημα, δεν σημαίνει τίποτα. Πολύ παραπάνω βαρύτητα έχει η απειλή ενός μελλοθανάτου, μια και...
   - Άλλο παραπάνω να μας κάμουνε μπορούν;... Ε !... Εγγλέζο . Το λοιπόν... Το κουπί σου εσύ, και δε θα μας φάει το μάτι - ησύχαζε τέλος κι ο Βιτούλης.
   Καλός ο λόγος τους, καλός κι άγιος, μα κάτι έπρεπε να κάνει κι ο Εγγλέζος, κάτι πιο πραχτικό, για να δείξει τέλος την υπεροχή του στον αντίπαλο.
   Και δεν άργησε να βρει το πώς έπρεπε να δειχτεί απανώτερος. Το κόλπο του Αράπη είχε καταντήσει κοινό μυστικό στην πιάτσα. Πρώτα απ’ όλα, δεν ήτανε δα και δύσκολο να καταλάβουν οι άλλοι φυλακισμένοι πως χάρη στο γιατρό είχε καταφέρει ο Αράπης το σχέδιό του, μια και μαθεύτηκε πώς έβγαινε να πάει για το νοσοκομείο. Εξάλλου όμως, ούτε ο ίδιος ο Αράπης είχε παραλείψει να καυχηθεί για το κατόρθωμά του. Το ν’ αγοράσει κανείς ένα γιατρό, όταν έχει τα λεφτά στο χέρι, δεν είναι μεγάλο πράμα, μια και...
   - ... Όλα πουλιούνται κι όλα αγοράζονται τη σήμερον ημέρα...
   ... Βασίλισσα, που λέει ο λόγος, μπορείς ν’ αγοράσεις και να τη χαμουρέψεις..., αν σκάσεις την τιμή...
   - Ψέματα;
   Το πώς αγόρασε το γιατρό, αυτού ήταν η μαστοριά, κι αυτό βιάστηκε να το διαδώσει ο ίδιος ο Αράπης με τους ανθρώπους του. Οι αντίπαλοι δεν παραλείψανε να βρούνε
πως...
   - Χίλιες πεντακόσες, δυο μπουκάλες ούζο... Δεν πάει να πει τίποτα !...
   - Ο καθένας μπορεί έτσι...
   Οι φίλοι κοντραστάρανε.
  - Για να βαστάξει το λόγο του, ο μαγκιόρος μπορεί να ’δινε και δέκα χιλιάδες που λέει ο λόγος... Ε ;
  Τέλος πάντων, ο Εγγλέζος αποφάσισε να κάνει κάτι καλύτερο. Και μήτε περίμενε να ’ρθει μόνος του ο γιατρός. Τον κάλεσε με το διευθυντή της φυλακής, που δεν αρνιότανε τέτοιες μικροϋπηρεσίες σ’ ένα τσιρίμπαση. Μια και τον καλούσε ο διευθυντής, ο γιατρός δεν μπορούσε να μην ερχότανε.
  - Τι τρέχει;
  - Ζοχάδες, γιατρέ !...
  - Τι; - τινάχτηκε ολόκληρος ο γιατρός.
  - Αυτό που σου λέω, γιατρέ. Κι αν δεν πιστεύεις...
  Όχι! Όχι! Πίστευε και δίχως να δει ο γιατρός. Γι’ αυτό έβγαλε μάνι μάνι απ’ την ταμπακιέρα του δυο κουφετάκια κινίνη.
  - Άσ’ την κινίνη για τις μαμαζέλες, γιατρέ, και κοίτα πρώτα τις ζοχάδες μου...
    Τρομαγμένος ο γιατρός, καταλαβαίνοντας πως το σχέδιο του Αράπη είχε γίνει γνωστό, θέλοντας και μη αναγκάστηκε να υποβάλει τον άρρωστο σ’ εξέταση. Τώρα πια δεν ξαφνίστηκε όταν είδε κατιτί άλλο στη θέση που βγαίνουν οι ζοχάδες. Και τράβηξε πάλι με την τσιμπίδα του.
  - Μπα !... Δε βαριέσαι!... - σήκωσε τις πλάτες του ο γιατρός, άμα έριξε μια λοξή ματιά στο χαρτί και κατάλαβε πως δεν ήτανε παρά μονάχα ένα κατοστάρικο. Δε βαριέσαι!... - είπε πάλι, αποφασισμένος να μη δεχτεί τον εκβιασμό.
  - Τι δε βαριέμαι, γιατρέ; Δεν είναι ζοχάδες οι δικές μου;
   - Ναι, βρε αδερφέ, δε λέω όχι... Μα αυτές... Δε βαριέσαι!... Είναι ακόμα τόσο μικρές !... Άιντε ! Άιντε ! Άσ’ τες πρώτα να μεγαλώσουνε, κι έχει ο Θεός...
Το χειρότερο απ’ όλα ήτανε πως ο Εγγλέζος είχε προεξοφλήσει τη νίκη του, κι είχε βιαστεί να την προαναγγείλει στην πιάτσα. Γι’ αυτό κι η αποτυχία του του στοίχισε πολύ παραπάνω απ’ ό,τι θα του στοίχιζε αν τηνε μάθαιναν αργότερα. Οι άνθρωποί του χολοσκάσανε ειλικρινά, κι οι άνθρωποι του Αράπη θριαμβέψανε.
   - Αμέ !... Θέλει τέχνη το ρεπάνι!... Κάθε τόπος δεν το κάνει...
   Ο Εγγλέζος έκανε το κουφό τ’ αυτί. Κι όταν άρχισε να βραδιάζει, τα πειράγματα είχανε γίνει πιο τσουχτερά.
   - Ε  ; Αυτό μάλιστα !... Αυτό τ’ αποψινό είναι ούζο...
   - Κι όχι να κοστίζει χίλιες πεντακόσιες !...
   Άλλοι πάλι:
   - Άι! Σύρε πρώτα να μεγαλώσουνε, κι ύστερα βλέπουμε...
   Μα όταν λίγο πριν κλείσουν τα κελιά, το πείραγμα έφτασε ίσαμε κει που δεν σήκωνε άλλο - αφού περιφέρανε από κελί σε κελί φλιτζάνια καφέ με σκέτο νερό μέσα, και τα προσφέρανε τάχατες ο ένας τ’ αλλουνού, τότες πια οι άνθρωποι του Εγγλέζου ρίξανε τα μούτρα τους, και κοιτάξανε να βρούνε τίποτα όμορφο τρόπο για να προσχωρήσουν στο κόμμα του Αράπη. Όμως  εκείνο που δεν περίμενε κανείς ήτανε το φέρσιμο του Αρσενικού. Σε μιαν απ’ τις αυλές της φυλακής, μπρος σε κόσμο, ο Αρσενικός, που δε μιλιότανε ίσαμε τότες με τον Αράπη, πλησίασε το μαγκιόρο και... του ζήτησε τσιγάρο. Ξαφνιασμένοι όλοι δεν πίστευαν τα μάτια τους. Ένα τέτοιο πράμα !... Δήλωνε λοιπόν φιλία ;... Φιλία και υποταγή ο Αρσενικός, ζητώντας ένα τσιγάρο απ’ τον αντίπαλό του, όπως δε θα ’κανε μήτε που λέει ο λόγος... μήτε κι ο πορτοφολάς ο Σιμιτζής, ο ξεπεσμένος.
   Μεγαλόψυχος, μα και πραχτικός ο Αράπης και τσιγάρο έδωσε, και φωναχτά είπε πως τα δικά του τσιγάρα τύχαινε να μην είναι... σόι, καπνός σαν τα τσιγάρα του Αρσενικού, που βέβαια θα είχε ξεχάσει την ταμπακιέρα του μέσα, στο κελί... Και καλά έκανε να μην ανησυχήσει...
   Θέλοντας να κρατήσει όσο το δυνατό πιο ψηλά το γόητρο του καινούργιου του φίλου, ο Αράπης έβγαλε μόνος του τα σπίρτα απ’ την τσέπη του, και παρά τις διαμαρτυρίες του Αρσενικού, του άναψε το τσιγάρο. Έτσι, η αντιπολίτευση είχε περάσει ολόκληρη στον Αράπη.
   Ωστόσο, μια φορά ακόμα ο Αράπης φάνηκε πιο έξυπνος και πιο καπάτσος απ’ ό,τι τον θαρρούσαν μερικοί. Δε βιάστηκε καθόλου ν’ αναλάβει την κυβέρνηση της πιάτσας, αν και θα μπορούσε να το ’κανε μόλις προσχώρησε ο Αρσενικός. Μα όχι!... Ο αντίπαλος ήτανε δυνατός ακόμη. Ο Αράπης θα είχε να κάνει με μια γερή υπολογίσιμη αντιπολίτευση. Γι’ αυτό δε βιαζότανε. Δεν ήθελε να καταλάβει μονάχα την αρχή, ήθελε και να τη διατηρήσει. Έτσι, η ίδια του η στάση μαρτύρησε πως ήθελε να τον κατατρίψει πρώτα τον αντίπαλό του, να τον εκμηδενίσει τέλεια, να τον ρίξει πτώμα, κουρέλι, στη συνείδηση της πιάτσας.
Καληνύχτισε και τράβηξε για το κελί του.
Απ’ την άλλη μέρα κιόλας ανέβηκε στο Εφηβείο ο Αράπης κι ενδιαφέρθηκε να δει αν ορίστηκε η « δίκη » του. Όχι η σωστή η δίκη, εκείνη δηλαδή που γίνεται έξω, στο Κακούργημα, μ’ αληθινούς δικαστές, πραγματικούς ένορκους και με δημόσιο κατήγορο που είναι η δουλειά του να σφάζει κόσμο. Όχι. Αυτή η δίκη, η άλλη, φαίνεται θ’ αργούσε ακόμα πολύ. Η ανάκριση βρισκότανε τέλεια πελαγωμένη κι η ιατροδικαστική έκθεση ήτανε ολωσδιόλου μπερδεμένη, δίχως ξεκάθαρο συμπέρασμα, αφήνοντας μονάχα να εννοηθεί με μασημένα λόγια πως μπορούσε να είχε αυτοχτονήσει μόνος του ο σκοτωμένος έμπορας που είχε βρεθεί στο Φάληρο. Εξάλλου, απ’ το πιστόλι που είχε βρεθεί δίπλα του δεν έλειπε παρά μονάχα μια σφαίρα, και αν έλειπε το πορτοφόλι απ’ την τσέπη του, η καδένα ήτανε στον τόπο της. Καθώς και τα βαρύτιμα δαχτυλίδια στα δάχτυλά του. Ύστερα από ένα τέτοιο πελάγωμα, η ανάκριση άφηνε την υπόθεση να χρονίζει κι έκανε ό,τι μπορούσε να μη γίνεται διόλου λόγος στις εφημερίδες. Αντίθετα, το διπλό έγκλημα στο Κολωνάκι εξακολουθούσε ν’ απασχολεί τον καθημερινό Τύπο. Η ανάκριση, που όλο προόδευε σ’ αυτήν την υπόθεση, τροφοδοτούσε με ειδήσεις τις εφημερίδες. Είχανε συλληφθεί οι ένοχοι και σχεδόν είχανε ομολογήσει. Τέλος πάντων, οι αποδείξεις ήτανε χειροπιαστές, κι από μέρα σε μέρα περίμενε ο κόσμος ν’ αποκαλυφτεί και το περιδέραιο, αφού πιαστήκανε οι κλέφτες του. Οι ένοχοι που είχανε συλληφθεί ήτανε πέντε νοματαίοι. Η κάθε τους απολογία ήτανε κι ένα φοβερό χαντάκωμα για τον ίδιο τον εαυτό τους. Τέτοιος καπάτσος άνθρωπος εκείνος ο ανακριτής!
   Μόνο ένας απ’ αυτούς ήτανε άνθρωπος της πιάτσας : ο Σπυράκης ο Δεκοχτούρας. Οι άλλοι τέσσερις, άνθρωποι φτωχοί και βιοπαλαιστές -δυο υπάλληλοι τραπέζης, ένας μικροτσαγκάρης κι ένας παραγγελιοδόχος- μήτε μπορούσαν ακόμη να καταλάβουν πώς τους ήρθε ένα τέτοιο ξαφνικό. Μάταια απορούσανε κι οι τέσσερις, ακόμα κι ο Δεκοχτούρας. Μάταια ο καθένας τους σήκωνε τα βουρκωμένα του μάτια προς τον ανακριτή που θριάμβευε για το κατόρθωμά του :
   - Αυτό θα πει να είσαι ανακριτής ή να μην είσαι... Να βλέπεις μέσα... μέσα στις ψυχές κι όχι τα πρόσωπα !...
   Τους έψηνε με τις ώρες τους φουκαράδες, και το μεσημέρι έδινε στους δημοσιογράφους λεπτομέρειες απ’ τις νέες του ανακαλύψεις. Στο αναμεταξύ, αυτοί που είχαν συλληφθεί ξοδεύανε τα μαλλιοκέφαλά τους σε δικηγόρους και σε έξοδα. Χάσανε τη δουλειά τους, καταστρεφόντανε τα σπίτια τους, μουχλιάζανε στη φυλακή, ενώ τα φύλλα δημοσιεύανε τις φωτογραφίες τους, τις βιογραφίες τους, έβγαζαν στη μέση τα ονόματα και την κατάσταση των συγγενών τους, και τέλος παράστηναν τους ανθρώπους σαν τρομερούς και φοβερούς κακούργους. Από δυο κι από τρεις φορές είχε αναδημοσιευτεί σε κάθε εφημερίδα η αναπαράσταση του εγκλήματος, με νέες λεπτομέρειες και κάθε φορά. Φονιάδες του κοριτσιού και του φοιτητή ήτανε οι δυο τραπεζιτικοί κι ο παραγγελιοδόχος που έτυχε να είναι γνώριμός τους. Ίσως να μην τον πήραν αυτοί τον κολιέ. Θετικά όμως κλέφτες ήταν οι άλλοι, ο Δεκοχτούρας με τον τσαγκάρη. Είναι αλήθεια πως οι δικηγόροι τους πηγαινοερχόντανε στη φυλακή κι όλο τους δίνανε κουράγιο, κι ελπίδες, όπως κάνουν όλοι οι δικηγόροι... Άλλοι απ’ τους ένοχους αυτούς ζητούσανε να γίνει το γρηγορότερο η δίκη τους. Συνεπαρμένοι από μια τρομαχτική νευρικότητα, θέλανε να γίνει μιαν ώρα αρχύτερα ό,τι ήτανε να γίνει. Οι άλλοι μισοί φοβόντανε και τρέμανε τη δίκη μια και όσο δε γινότανε αυτή ακόμη, όλο και μπορούσανε να ’χουν ελπίδες. Μα όλοι τους ξέρανε, και καταλάβαιναν καλά, τι φωτιά είχε ανάψει στο κεφάλι τους. Και στην απίθανη ακόμη περίπτωση όπου οι ένορκοι δε θα είχανε παρασυρθεί απ’ τις εφημερίδες και θα τους αθώωναν, οι άνθρωποι αυτοί θα βγαίνανε απ’ τη φυλακή τελειωτικά καταστραμμένοι, ατιμασμένοι, αναγκασμένοι πια να ζήσουν απ’ εδώ και μπρος σαν το Δεκοχτούρα, στο περιθώριο της κοινωνίας, στο περιθώριο του νόμου, εξοικειωμένοι πια με το έγκλημα, αφού θα είχανε φοιτήσει στο μεγάλο σκολειό του, δηλητηριασμένοι απ’ την ατμόσφαιρα της φυλακής, και δίχως κανένα πια άλλο εφόδιο για τη ζωή, παρά μονάχα τις γνωριμίες και την πλούσια πείρα της πιάτσας. Ακόμη χειρότερα θα ’ρχόντανε τα πράματα στην πολύ πιο απίθανη περίπτωση της καταδίκης τους. Και τα είχε φέρει ο διάβολος να τους στείλουν και τους πέντε στην ίδια φυλακή όπου ήταν κι ο Αράπης. Αυτός απ’ την πρώτη μέρα τους είχε πλησιάσει, και τους έφερνε βόλτα ταχτικά, παρακολουθώντας έτσι την πορεία της ανάκρισης. Τους παρηγορούσε κιόλας.
  - ... Κουράγιο, βρε παιδιά !... Μήτε οι πρώτοι είστε μήτε οι τελευταίοι που θα πάτε τζάμπα !... Αν λέτε την αλήθεια δηλαδής... Να, ο Λιόλιος !... Πληρώνει για φόνο, κι όλοι ξέρουνε πως ο νταβατζής δεν πέθανε. Να, ο...
  Κι ανάφερε κάθε μέρα και πέντε-δέκα παραδείγματα, γνωστά. Χειροπιαστές δικαστικές πλάνες. Ωστόσο, ο μαγκιόρος ενθουσιασμένος απ’ την τροπή που έπαιρνε η δική του υπόθεση, ανησυχούσε κάπως για την υπόθεση του Κολωνακιού, μην από στιγμή σε στιγμή ξεπροβάλει τίποτα ξαφνικό, τίποτα αναπάντεχο και χαλάσουν τα πράματα. Γι’ αυτό, τώρα που έβαλε σε καλό δρόμο τη δουλειά του για το τσιριμπασιλίκι, τώρα που ήξερε πως έξω η Παρθενόπη έβγαζε λεφτά με την άλλη δουλειά για να συμπληρώσει τις χασούρες του σπιτιού, γι’ αυτό ήθελε να δει για πότε είχε οριστεί η δίκη του - όχι η σωστή και η πραγματική, μα εκείνη που γίνεται στη φυλακή, και που κατά βάθος είναι η προγνωστική, είναι ο καθρέφτης της άλλης.
  Κι ανέβηκε να μάθει, στην απάνω πιάτσα, στο Εφηβείο, στη Λαχαναγορά.
  Ας είχε πέντε αυλές η φυλακή. Κι ας είχαν το δικαίωμα οι φυλακισμένοι να συχνάζουν εφτά-οχτώ ώρες τη μέρα σ’ αυτές, αν δεν είχανε βέβαια άλλη δουλειά να κάνουν. Στις αυλές κατέβαιναν για σουλάτσο, για να πάρουν τον αέρα τους, και τίποτ’ άλλο. Εκεί, μήτε συζήτηση μήτε νταραβέρι. Το νταραβέρι το σωστό γινότανε μέσα στους Κύκλους, στην πιάτσα : αγοραπωλησίες, λαθρεμπόριο, κουμάρι, και τέλος πάντων όλο το πάρε-δώσε. Μα ενός άλλου είδους νταραβέρι γινότανε και στην πάνω πιάτσα - στη Λαχαναγορά, το μεγάλο θάλαμο του Εφηβείου.
  Αν στο Εφηβείο, στα κελιά, ήτανε οι ταλαράδες που καλοζούσανε, στη Λαχαναγορά ήτανε όλοι εκείνοι οι φυλακισμένοι, που δεν ήτανε μεν άνθρωποι της πιάτσας όπως στους Κύκλους, δεν ήτανε όμως και αρκετά πλούσιοι για να μπορέσουν να συντηρηθούν δίχως δουλειά. Ξεπεσμένοι δικηγόροι, δάσκαλοι, καθηγητές, φτωχοί γιατροί, ακόμη κι ένας αρχιμαντρίτης - η λετσαρία δηλαδή της κοινωνικής διανόησης, Που αποτύχανε στις προσπάθειές τους να πλουτίσουν γρήγορα με το έγκλημα και που, σαν πέσανε στη φυλακή, έπρεπε να δουλέψουν για να ζήσουν. Λίγο-πολύ, η πιάτσα αυτή είχε την ταχτική δουλειά της. Αιτήσεις, αναφορές, επιστολές, νομικές συμβουλές, όλα αυτά ήτανε δουλειές που βγάζανε κάτι, συνδυασμένες πάντα με πονηράδες και με μπαγαποντιές που μόνο εκεί μέσα μπορεί να τις μάθει ένας ξεπεσμένος διανοούμενος. Εξόν απ’ αυτό, οι άνθρωποι της κάτω πιάτσας βρίσκανε πολύτιμους συνεργάτες στο πρόσωπο των γραμματισμένων της Λαχαναγοράς, στα σχέδια που καταστρώσανε μέσα στη φυλακή για όταν θα βγαίνανε, ή στους εκβιασμούς που κατάφερναν να κάνουν ακόμη και τώρα, μέσα από τη φυλακή. Λιγότερη δουλειά απ’ όλους τους ίσως να είχαν οι γιατροί μονάχα. Γιατί το ’χουν φυσικό τους οι άνθρωποι της πιάτσας να μην πιστεύουν τους γιατρούς, να προτιμούνε τους κομπογιαννίτες στους Κύκλους, ή τον αρχιμαντρίτη της Λαχαναγοράς. Αυτός αντίς τσιρότα και μπλάστρια είχε ειδικότητα να ξορκίζει τα μπομπόνια και να διαβάζει τις ορχίτιδες.
  Τέτοιες πάνω-κάτω ήταν οι τρεχούμενες δουλειές της Λαχαναγοράς. Εξόν απ’ αυτό, ήτανε και το κέντρο συζήτησης σε λογής λογής ζητήματα, πολιτικά, νομικά, επιστημονικά. Τα καθημερινά φύλλα, που τα διαβάζανε σ’ όλη τη φυλακή, εκεί πάνω στη Λαχαναγορά θα τα συζητούσανε ! Εκεί θα κρινόντανε οι κατά καιρούς κυβερνήσεις, θα προβλεπότανε το πέσιμό τους, θα γινότανε η προγνωστική για τις διάδοχές τους, κι όλα αυτά με μόνο ενδιαφέρο του τι ευεργετήματα, τι χάρες, τι είδους πολιτικήν εκμετάλλευση μπορούσανε να περιμένουν απ’ τους διάφορους κυβερνήτες, τους διάφορους κομματάρχες, και τους ανθρώπους τέλος πάντων που ήτανε ή που ελπίζουνε να ’ρθουν στα πράματα. Μαζί μ’ όλα, εκεί στη Λαχαναγορά οριζόντανε οι δίκες της φυλακής.
  Έτσι κι ο Αράπης, ανεβαίνοντας, έμαθε πως η δίκη του είχε οριστεί στο τέλος της εβδομάδας, ύστερα απ’ τη δίκη για τη δουλειά του Κολωνακιού. Στο αναμεταξύ είχε οριστεί και η κηδεία του Βολέρα. Ο Αράπης ήτανε πολύ ευχαριστημένος γιατί πριν απ’ τη δική του ερχότανε η δίκη των άλλων, πράμα που θα μπορούσε να τον κατατοπίσει θετικά. Μα εκείνο που τον στεναχωρούσε ήταν η κηδεία του Βολέρα που μεσολαβούσε. Και προσπάθησε να μεταστρέψει τις γνώμες.
  - Δε βαριέστε, βρε παιδιά!... Δεν την αναβάλλετε αυτήν την κηδεία;
  - Όχι! Διόλου. Είχε μαθευτεί πως τον αρχιμαντρίτη θα τον μεταφέρανε στ’ ’Ανάπλι σήμερα-αύριο...


   - Και... καταλαβαίνεις, Αράπη; Μια που βρήκαμε- παπά, ας θάψουμε πέντε-έξι...
   Εξάλλου, κι, ο Βολέρας ετοιμαζότανε από μέρες για την κηδεία του, γιατί δε θα ’στεργε καθόλου να του χαλάσει ο Αράπης τις ετοιμασίες του.
   Μια καθωσπρέπει κηδεία, δεν ήτανε πράμα εύκολο. ..
   - ... Διόλου εύκολο!...
Όσοι δούλευαν μεροκάματα στα εργαστήρια, χάλασε πάλι η καρδιά τους γιατί δεν μπορούσανε ν’ αφήσουν τη δουλειά και να παρακολουθήσουνε τη δίκη που είχε αρχίσει από νωρίς. Μα όλοι οι άλλοι παράτησαν και δουλειές και νταραβέρια κι ανέβηκαν στη Λαχαναγορά. Μονάχα οι καινουργιοφερμένοι κι οι πρωτάρηδες δε δίνανε σημασία στο γεγονός. Αν ανέβηκαν να παρακολουθήσουν κι αυτοί, το ’καναν έτσι, για να περάσει η ώρα, ή και μονάχα κι από περιέργεια, να δούνε τέλος πάντων τι πράμα είναι αυτό : η δίκη. Με την επιπολαιότητα που έχουν οι ανίδεοι, βιάστηκαν να σχηματίσουν γνώμη πως επρόκειτο για τίποτα κωμωδία που παιζότανε για διασκέδαση, χωρίς κανένα σκοπό, αν όχι το πολύ πολύ τη διάθεση να κοροϊδέψουν οι φυλακισμένοι το πραγματικό δικαστήριο. Τέλος πάντων, ποιος λίγο, ποιος πολύ, όλοι τους έτσι είχαν αρχίσει να θεωρούν την πατροπαράδοτη αυτή συνήθεια της ρωμαίικης φυλακής, και μόνο ύστερα από καιρό καταλάβαιναν τον πραχτικό σκοπό της, και την έννοια που είχε.
Πού πήγαν τα κρεβάτια, τι έγιναν όλα εκείνα τα διάφορα πράματα - που ήτανε φορτωμένη πάντα η Λαχαναγορά Αυτό δύσκολα θα μπορούσε να το καταλάβει κανείς αν δεν είχε παρευρεθεί στις πυρετώδικες προετοιμασίες του διάκοσμου. Το γεγονός είναι πως όταν πλησίασε η ώρα, ο θάλαμος ήταν αγνώριστος. Σωστή αίθουσα Κακουργοδικείου, ανώτερη και καλύτερη απ’ την άλλη. Και δεν έλειπε τίποτα, μα τίποτα. Η έδρα των δικαστών, του δημόσιου κατήγορου, το διαμέρισμα ιών ενόρκων, το εδώλιο του κατηγορουμένου, το τραπέζι των δικηγόρων... Τίποτα, μα τίποτα που να το είχε άλλη, η πραγματική αίθουσα, και που να μην το είχε αυτή. Στο βάθος, πάνω απ’ το κεφάλι των δικαστών, ένας Σταυρωμένος, δίχως αράχνες ανάμεσα στα ξυλιασμένα μπράτσα που άνοιγε για ν’ αγκαλιάσει τον κόσμο, κι έγερνε παραπονεμένα πάνω στο στήθος του το χλομό κεφάλι με τ’ αγκάθινο στέφανο. Κάτω, μπρος στον πρόδρο σ’ ένα είδος ράφι, ένα ευαγγέλιο διόλου λιγδιασμένο και πολύ πιο παστρικό απ’ τ’ άλλο στην πραγματική αίθουσα.
   Μα κι όλα τ’ άλλα όμοια κι απαράλλαχτα. Ο κατηγορούμενος, ο ίδιος φυσικά. Ο δημόσιος κατήγορος, ένας πρώην δικαστικός, απ’ τους τρεις τέτοιους που είχε η φυλακή και που ένας ύστερα απ’ τον άλλο εχτελούσανε τέτοιου είδους χρέη σε παρόμοιες περιστάσεις, αν και όταν υπήρχε και πολιτικός ενάγων στη μέση, αυτός πάντα επέμενε να προτιμηθεί ο Σαλακούδης ως δημόσιος κατήγορος : ένας μεσόκοπος, ξερακιανός ανθρωπάκος, μ’ ένα πρασινιάρικο μούτρο, έτσι που θαρρούσε κάνεις ότι αντίς αίμα, ο άνθρωπος αυτός είχε χολή στις φλέβες του. Αφάνταστα κακός, και μοχθηρός, τόσο που λες και δεν ένιωθε ηδονή ανώτερη από το να βλέπει τους άλλους να υποφέρουν, εχτιμιότανε κατά γενική ομολογία ως ο ιδανικός δημόσιος κατήγορος. Αδιάλλαχτος απάνω στα ζητήματα ηθικής, τρομερός και φοβερός όταν κεραυνοβολούσε τον κατηγορούμενο και καλούσε τους ένορκους να προστατέψουν την τιμή και την περιουσία της κοινωνίας, ήτανε ο φόβος και ο τρόμος εκείνων που πέφτανε στα νύχια του. Γι’ αυτό η πολιτική αγωγή σε τούτη τη δίκη λυπότανε πολύ που δεν είχε το Σαλακούδη κατήγορο, επειδή τον είχανε καλέσει στην ανάκριση για κάποιον άλλο, παλιό του φόνο και βιασμό που έτυχε ν’ αποκαλυφτεί τώρα τελευταία. Όσο για τους ένορκους, οι μισοί σχεδόν ήτανε πάντα άνθρωποι που είχανε χρηματίσει άλλοτες ένορκοι, κι οι άλλοι μισοί, ξακουστοί κακούργοι, όπως ο ίδιος ο Αράπης που σήμερα είχε βγει ο κλήρος του. Για το ζήτημα του προέδρου, είναι αλήθεια, απ’ το πρωί ακόμη είχε γίνει μια μεγάλη συζήτηση στη Λαχαναγορά. Πρόεδροι καλοί και άξιοι ήτανε δυο-τρεις, όσο δύσκολη και λεπτή κι αν είναι αυτή η δουλειά. Μα καλύτερος απ’ όλους ήτανε ο Υψηλάντης, ένας τετράπαχος κοιλαράς, παλιός δικαστικός κι έπειτα πλαστογράφος και καταχραστής. Όταν  προέδρευε αυτός, όλα πηγαίνανε ρολόι. Κι ήτανε κρίμα που δεν μπορούσε να προεδρέψει παρά μονάχα το χειμώνα. Το καλοκαίρι ίδρωνε τόσο ο ευλογημένος και βρομούσε τόσο, που προτιμούσαν οι φυλακισμένοι να καταφύγουν στο υπούργημα οποιουδήποτε άλλου, παρά να μην μπορούνε να σταθούν στην αίθουσα. Η συζήτηση που είχε ανοίξει απ’ το πρωί γύρω απ’ το πρόσωπό του έγινε εξαιτίας που οι μερακλήδες στα τέτοια υποστηρίζανε ότι πλησίαζε ο χειμώνας κι έπρεπε ν’ αναλάβει ο Υψηλάντης το προεδριλίκι. Μα μια άλλη μερίδα υποστήριζε ότι:
   - Δεν πάει να πει τίποτα που κοντεύει χειμώνας... Μια και αυτός ακόμα βρομάει...
   Τέλος, ύστερα από πολλούς καβγάδες, η πλειοψηφία αποφάνθηκε για τον Υψηλάντη, αφού :
   - ··· Το κάτω της γραφής!... Πρόεδρος που να μη βρομάει σα σκύλος, τι πρόεδρος είναι;...
   Οι δικηγόροι, τόσο της υπεράσπισης όσο κι εκείνοι της πολιτικής αγωγής, ανεξάρτητα αν είχαν ή δεν είχαν άδεια απ’ τον Άρειο Πάγο, ούτε καλύτεροι ούτε χειρότεροι μπορούσε να ήτανε απ’ τους άλλους, μια και ούτε λιγότερο ξέρανε να λένε ψέματα ούτε περισσότερη δυσκολία νιώθανε ν’ αποδείχνουν το άσπρο μαύρο και το μαύρο άσπρο. Το μόνο που έλειπε απ’ όλα αυτά ήτανε οι χωροφύλακες. Κι αυτό γιατί κανείς μα κανείς δεν ήθελε έστω και στα ψέματα να παίξει ρόλο χωροφύλακα.
   Ποτές του ο Αράπης δεν είχε παρακολουθήσει αληθινή ή ψεύτικη δίκη, με τόση προσοχή, με τόσην αγωνία. Ένορκος έτυχε να είναι πολλές φορές σε τέτοιου είδους δίκες. Μα ποτές του δεν κατάβαλε τέτοια προσπάθεια να παίξει ειλικρινά το ρόλο του, πολεμώντας να ξεχάσει το ποιος ήτανε και κάνοντας ό,τι περνούσε απ’ το χέρι του, να μεταβληθεί για λίγες ώρες σε τίποτα μαγαζάτορα, μπακάλη, ή έμπορο που αφήνει πότε πότε τις δουλειές του και πάει να υπερασπίσει την κοινωνία. Μάλιστα έβαζε ένα τέτοιο πείσμα στην προσπάθειά του αυτή ώστε καταντούσε να παθαίνει ό,τι πάνω-κάτω κι οι πρωτάρηδες ένορκοι σε τέτοιες περιστάσεις. Όταν  δηλαδή άκουε τον κατηγορούμενο ν’ απολογείται, πίστευε τόσο στην αθωότητά του, ώστε έσκυβε λίγο στο διπλανό του συνάδελφο και του ’λεγε με πόνο :
- Το φουκαρά!... Φως φανερό πως είναι αθώος.
Όταν  μιλούσαν οι μάρτυρες της υπεράσπισης :
- Βλέπεις που είναι αθώος;
   Μα όταν ερχόντανε οι μάρτυρες της κατηγορίας η πεποίθησή του κλονιζότανε.
- Τς!... Θαρρώ πως ο μασκαρατζίκος...
Κι όταν μιλούσε ο δημόσιος κατήγορος:
   - Α ! τον ελεεινό !... Κι εγώ που τον πίστεψα αθώο τον... κακούργο...
Κι έπειτα πάλι όταν αγόρευε η υπεράσπιση:
   - Καλέ !... Πώς κόντεψα να τον πάρω στο λαιμό μου το δυστυχισμένο...
Μα όταν έπαιρνε το λόγο η πολιτική αγωγή:
- Τίποτα !... Τίποτα !... Κρεμάλα τον άτιμο...
   Κι έπειτα πάλι, όταν δευτερολογούσε ο κατηγορούμενος, πάλι ο κύριος ένορκος !
- ... Τον κακομοίρη !
   Έτσι που στο τέλος, κατάντησε με τα σωστά του να μην ξέρει κι ο ίδιος τι γνώμη να πει.
   Εξάλλου, η δίκη αυτή δεν ήτανε τόσο απλή όσο είχε φανεί.
  Αρχή αρχή, φαινότανε πως οι ένοχοι δεν είχανε καμιά σχέση μεταξύ τους, ή τουλάχιστον ότι ήτανε χωρισμένοι σε δυο διάφορες ομάδες : οι φονιάδες απ’ τη μια, οι κλέφτες απ’ την άλλη.
    Φονιάδες ήτανε οι δυο υπάλληλοι με τον τσαγκάρη. Είχε πια αποδειχτεί πως ένας απ’ τους υπάλληλους ήτανε παλιός ερωμένος της υπηρέτριας και αντίζηλος του φοιτητή, που τον είχε μάλιστα απειλήσει στο καφενείο ότι θα του ’δινε τ’ άντερα στα χέρια. Αυτά όλα ήτανε αλήθεια. Και μια και ήτανε αλήθεια, αλήθεια θα ήτανε και όλο το οικοδόμημα της κατηγορίας. Η θέση του κατηγορούμενου χειροτέρευε πολύ παραπάνω, γιατί οι δυο άλλοι φίλοι του, για να γλιτώσουν οι ίδιοι, βάραιναν αυτόν με τις βαρύτερες υπόνοιες που τους είχε τραβήξει απ’ το στόμα η ανάκριση. Ωστόσο, πάλι κι αυτό δεν αλάφρωνε διόλου τη θέση του. Το πουκάμισο του τσαγκάρη είχε βρεθεί ματωμένο, κι ας έλεγε αυτός πως είχε ανοίξει η μύτη του, λίγες μέρες πριν τον πιάσουν, και πως κείνο το αίμα είχε λεκιάσει το πουκάμισο. Εξάλλου, τίποτα δεν έδειχνε ότι το μαχαίρωμα του κοριτσιού δεν είχε γίνει με φαλτσέτα. Όσο για το δεύτερο υπάλληλο, η ανάκριση είχε εξακριβώσει πως ενώ του χρωστούσε ο φονιάς ένα κάποιο ποσό, αυτός τη δεύτερη κιόλας μέρα μετά το έγκλημα τράβηξε πέντε χιλιάδες απ’ την κατάθεση κάποιας μικρής κληρονομιάς που είχε στην τράπεζα, και τα χιλιάρικα αυτά βρεθήκανε στο πορτοφόλι του φονιά... Μάταια επιμένανε κι οι δυο πως τα λεφτά αυτά είχανε δοθεί για να πάρει ο άλλος κάτι ομολογίες.
Όσο για τον παραγγελιοδόχο, ήξερε η αστυνομία πως συνδεότανε με το Δεκοχτούρα κι, η ενοχή του ήτανε αποδειγμένη από μια χρυσή καρφίτσα που ανήκε στην κυρά της δούλας. Ο παραγγελιοδόχος αναγνώριζε ότι πραγματικά την καρφίτσα αυτή του την είχε πάει ο Δεκοχτούρας, να του την αφήσει αμανάτι, μα ορκιζότανε πως δεν ήξερε πούθε την είχε πάρει αυτός. Τέλος, ο Δεκοχτούρας, που βρέθηκε στο δωμάτιό του μια σάρπα της δούλας, μάταια κι ανώφελα βεβαίωνε ότι ως μπουκαδόρος που ήτανε, τη σάρπα την είχε ζυγίσει κάποια μέρα απ’ το σπίτι. Στην ίδια αυτή σάρπα είχε βάλει μπουλιγμένη την καρφίτσα που μπορεί να την είχε πάρει για μια στιγμή η δούλα απ’ την κυρά της. Σ’ αυτό πάνω, εκείνος που παράστηνε τον αφεντικό της δούλας σηκώθηκε και διαμαρτυρήθηκε για την τιμιότητα της μακαρίτισσας. Ας έλεγε ο δικηγόρος της υπεράσπισης ότι κανείς δεν κατηγορούσε τη μακαρίτισσα, και ότι μπορεί έτσι η υπηρέτρια να πήρε την καρφίτσα για λίγες ώρες μόνο και να ήθελε να την ξαναβάλει πάλι στον τόπο της. Ο « αφεντικός » επέμενε :
   - … Δε θα επιτρέψω, κύριοι!
   Εκείνος που τους πήρε όλους στο λαιμό του ήτανε ο ίδιος ο Δεκοχτούρας. Στο τέλος, το κατηγορητήριο δεν απόκλειε την πιθανότητα ότι μπορεί οι εγκληματίες να μην ήτανε ξένοι αναμεταξύ τους, μπορεί να απαρτίζανε όλοι μαζί μια συμμορία, με αρχηγό το Δεκοχτούρα.
   Ο φουκαράς ο Δεκοχτούρας!... Αρχηγός αυτός!... Αυτός που δεν κατάφερε ποτές να ανέβει παραπάνω από μπουκαδόρος !... Μόνο που άκουσε έναν τέτοιο τίτλο δίπλα στ’ όνομά του, μόνο αυτό έφτασε να τα χάσει, να μην ξέρει πια τι του γίνεται, να μη βάζει πια καν με το νου του την καταδίκη και τέλος ν’ αρχίσει να παρακαλεί για « επιείκεια ». Απ’ εκεί κι έπειτα, τα πράματα απλουστεύτηκαν. Οι ένορκοι σχημάτισαν γνώμη. Κι άμα αποσύρθηκαν να συσκεφθούν, η συζήτηση μεταξύ τους δε βάσταξε πολύ:
  Ναι!... Όχι! Ναι... Όχι...
  Πρόσκαιρα ο φονιάς ο Δεκοχτούρας, ειρκτή οι συνένοχοι !
  Κι ο Αράπης ανάσανε. Ποτές μα σχεδόν ποτές το πραγματικό δικαστήριο δεν είχε διαψεύσει τις αποφάσεις του δικαστηρίου αυτού.
  Έβγαλε ο Αράπης το μαντίλι του και σκούπισε τον ίδρο του.
  - Ίδρωσες; - τον ρώτησε κάποιος.
    Άιντε καληνύχτα - είπε αυτός ήσυχα ήσυχα,  σε απόλυτη τάξη με τον εαυτό του.
  Κι εκείνη τη νύχτα κοιμήθηκε σα μωρό παιδί.
Εκείνο που στεναχώρησε τον Αράπη ήταν αυτή η κηδεία του Βολέρα. Και τον στεναχωρούσε διπλά. Πρώτα πρώτα η απόφαση της δίκης, μιας τέτοιας δίκης μάλιστα, δε συζητήθηκε πλατιά, δεν εξονυχίστηκε τη δεύτερη μέρα σ’ ολόκληρη τη φυλακή, όπως συνηθιέται για την κάθε δίκη. Το κέρδος, του Αράπη, ύστερα από μια τέτοια γενική συζήτηση, θα ήτανε μεγάλο. Αν η κοινή γνώμη της πιάτσας επιδοκίμαζε την απόφαση, θα σήμαινε πως κανένα άλλο δικαστήριο δε θα ήτανε πια δυνατό να αποφασίσει αλλιώτικα. Κι απ’ αυτό θα είχε να κερδίσει ο μαγκιόρος. Απ’ τη συζήτηση κι απ’ την αποδοκιμασία θα καταλάβαινε το πού μπερδεύουν το πράμα, το τι άλλα συμπληρωματικά μέτρα θα ’πρεπε να πάρει αυτός ο ίδιος. Μια καταδίκη δίχως συζήτηση ήτανε σα μια καταδίκη που δεν την επιβεβαίωνε το Εφετείο. Ο Αράπης ήτανε αποφασισμένος να προκαλέσει και μια δεύτερη συζήτηση, αν η πρώτη έβγαζε σκάρτη την απόφαση της δίκης. Και τότες πια το συμπέρασμα της δίκης αυτής θα ήτανε τελεσίδικο. Μια δεύτερη συζήτηση θα ισοδυναμούσε με μιαν απόφαση του Αρείου Πάγου. Μα η πιάτσα σήμερα έχει αλλού το νου της. Άλλο την απασχολεί, συζητεί για άλλο : για την κηδεία του Βολέρα, που εξόν απ’ το πρώτο πρόσκομμα, εμπόδιζε τη δική του δίκη, δεν τον άφηνε να διαλέξει τους μάρτυρες της κατηγορίας τουλάχιστον, όπως τους ήθελε αυτός και να τους δώσει συμπληρωματικές πληροφορίες για να είναι όσο το δυνατό πιο βαριές οι καταθέσεις τους. Εξάλλου, κι ο δικηγόρος του, πεσμένος με τα μούτρα στην προετοιμασία της κηδείας, δεν είχε αρχίσει ακόμη να ετοιμάζεται.
Ωστόσο, μ’ όλη τη μεγάλη προετοιμασία που έγινε η κηδεία, δεν είχε πετύχει όπως περίμεναν όλοι. Το νεκροκρέβατο ήτανε καλό και καλά στολισμένο, καλός ο ντενεκεδένιος σταυρός και παστρικές οι δυο ταβανόσκουπες που χρησίμευαν για ξεφτέρια.
Νωρίς νωρίς, ο Βολέρας πήγε, άναψε τις δυο λαμπάδες και ξαπλώθηκε στο κιβούρι με τα νυχτικά του, έκλεισε τα μάτια του, σταύρωσε τα χέρια του, που πάνω στο δέσιμό τους είχανε βάλει ένα κουτί σαρδέλες αντί , για εικονισματάκι. Όσο σουρούπωνε τόσο και καταφθάνανε οι καλεσμένοι που τους καλούσαν όλη μέρα διάφορα πένθιμα αγγελτήρια στις γωνίες κάθε αυλής με τον απαραίτητο σταυρό απάνω απάνω : «Τον προσφιλή ημών Μάριον Βολέραν του Αλκιβιάδου κηδεύοντες σήμερον, παρακαλούμεν υμάς όπως τιμήσητε...» και κάτω : « Οι τεθλιμμένοι διαρρήκται, απατεώνες, πλαστογράφοι, φονείς κλπ...», όλες οι έντιμες συντεχνίες με τον αντιπρόσωπό τους.
   Μα καλεσμένοι δεν μπορούσε να ήτανε παρά μονάχα όσοι έμεναν στο Εφηβείο, γιατί η κηδεία θα γινότανε αργά νύχτα και τα διάφορα τμήματα ήτανε κλειδωμένα. Ωστόσο, κι ο Εγγλέζος, κι ο Αράπης, κι ο Αρσενικός, σαν περίβλεπτα μέλη της πιάτσας, αντιπροσωπεύανε τους Κύκλους, χάρη στο χατίρι που τους έκαμε ο φύλακας να τους ανοίξει και να γυρίσει πάλι να τους πάρει. Και ντυμένοι με τα κυριακάτικά τους πήγανε στη Λαχαναγορά, κάθισαν εκεί γύρω απ’ το κιβούρι, φούμαραν, έφτυναν, κι όλο είχανε να πούνε κι αυτοί για το μακαρίτη. Κατά βάθος ο Αράπης έβρισκε πως δεν είχανε κανένα νόημα όλ’ αυτά, μια και δεν είχανε κανένα πρακτικό σκοπό και κανένα όφελος. Δεν καταλάβαινε τι τους έπιανε όλους εκείνους τους μελλοθάνατους που θέλανε σώνει και καλά να κηδευτούνε πριν πεθάνουν. Βέβαια, δεν μπορούσε να ήτανε μονάχα η νευρικότητά τους και η ανάγκη να κοροϊδέψουν την τελετή της κηδείας που δε θα τους γινότανε, μια κι ύστερα απ’ το μουσκέτο θα τους κουκουλώνανε στο λάκκο που θα είχαν ανοίξει, εκεί σιμά, στον τόπο της εχτέλεσης. Ας είναι όμως... Σαν ήρθε η σειρά του, να πει κι αυτός κάτι, δεν απόφυγε να τονίσει την εχτίμηση που είχε για το μακαρίτη αν και...
   - ... Το παιδί δε φαινότανε να με συμπαθούσε πολύ έμενα, έναν Αράπη.
   Αυτό ήτανε ένας υπαινιγμός για τη στάση που κρατούσε ο μακαρίτης στη διαφορά των δύο τσιριμπασήδων. Ήτανε όμως και μια προσπάθεια να κερδίσει το μελλοθάνατο. Όπως κι αν είχε το πράμα, οι κρίσεις του Αράπη ήτανε σωστές και ειλικρινείς, γιατί πραγματικά εχτιμούσε το Βολέρα, που κατά τη γνώμη του ήτανε ένας σωστός άνθρωπος της δουλειάς.
   - ... που δεν πήρε καμιά κακή συνήθεια, και δεν έβαζε ποτέ κακό στην καρδιά του.
   Αυτά ήτανε μεγάλες αρετές για έναν επαγγελματία. Κι ο Αράπης είχε δεδομένα να τα πιστεύει. Τον είχε παρακολουθήσει προσεχτικά το Βολέρα που ήτανε κουρέας στη φυλακή, και παρόλο που δεν ήτανε φίλοι,, προτιμούσε να ξυρίζεται σ’ αυτόν, γιατί είχε σίγουρο χέρι και γιατί από φυσικό του δεν του αρέσανε τα αίματα, όπως σ’ άλλους που καυχιόντανε γι’ αυτό. Μια μέρα μάλιστα ο Αράπης έτυχε να παραβρεθεί και σ’ ένα περιστατικό, μέσα στο κουρείο: Παρά τη συνήθειά του, το χέρι του Βολέρα έπαιξε κι έκοψε λίγο το μάγουλο του πελάτη. Αμέσως ο Βολέρας άρπαξε μια πετσέτα κι έκλεισε το κόψιμο, εμποδίζοντας με κάθε τρόπο να τρέξει το αίμα. Ένας απ’ τους φυλακισμένους γιατρούς, που βρέθηκε εκείνη την ώρα μπροστά, προσπάθησε να του δώσει να καταλάβει πως δεν ήτανε σωστό αυτό που έκαμε και πως προτιμότερο θα ήταν ν’ άφηνε να τρέξει το αίμα για να μη κακοφορμίσει η πληγή. Μα ο Βολέρας δεν ήθελε ν’ ακούσει το λόγο του γιατρού.
  Τότε που είπε κάποιος πειραχτικά :
  Ξέρεις, κυρ-γιατρέ !... Το παιδί απ’ εδώ φοβάται τα αίματα... Δεν τα γουστάρει βλέπεις...
  Κι ο Βολέρας γύρισε περιφρονητικά :
    Μήτε τα γουστάρω μήτε δεν τα γουστάρω... Μήτε τα φοβάμαι μήτε δεν τα φοβάμαι... Το τι συμφέρει κοιτάζω ’γω.
  Αλήθεια - το τι συμφέρει!... Γιατί εκείνη τη στιγμή. Έπρεπε όπως όπως να κρύψει το αίμα και να μην το δει ο πελάτης και τρομάξει.
  Ε! Αυτό για τον Αράπη ήτανε ένας σοβαρός λόγος να εχτιμήσει το Βολέρα, που δεν είχε πάρει τις κακές συνήθειες της δουλειάς : να γουστάρει δηλαδή το αίμα... έτσι, στα καλά καθούμενα και δίχως λόγο.
   Πάνω σε κάτι τέτοια μίλησε ο Αράπης και γενικεύτηκε η συζήτηση, ίσαμε την ώρα που θα σήκωναν το λείψανο. Ήρθε κι ο παπάς, μα αυτός τα χάλασε όλα, γιατί ποιος ξέρει πώς τα κατάφερε κι ήτανε μεθυσμένος φέσι εκείνο το βράδυ. Νηστικός ακόμη, αισχρολογούσε ο παπάς όπως κανένας τους εκεί πέρα μέσα. Μεθυσμένος τώρα, δεν ήτανε αισχρολογία που να μην πει κι αυτό θύμωσε τους καλεσμένους.
  Όταν  σηκώσανε τέλος το νεκροκρέβατο στα χέρια, και προηγήθηκαν ο σταυρός, οι ταβανόσκουπες, τραβώντας προς την πόρτα της Λαχαναγοράς για να βγούνε έξω
στην « οδό Σταδίου », τότες ο παπάς άρχισε κάτι ψαλμωδίες που δεν άρεσαν σε κανένα:
Των μπεκρήδων ο χορός 
εύρε πηγή το κρασί.
Και θύραν της ταβέρνας εύρον καγώ 
την οδόν διά τον υπογείου...
   Για να μη γίνει φασαρία αφήσανε τον παπά να πει τα πατερμά του όπως τα ήθελε αυτός κι όταν πια διατρέξανε την « οδό Σταδίου », σταμάτησε η εκφορά για να βγάλει λόγο ένας απ’ τους παλιούς μαστόρους που είπε για το βίο και την πολιτεία του μακαρίτη, εξαίροντας τις αρετές του, δίχως ωστόσο να παραλείψει και μιαν αυστηρή κριτική για τα σφάλματά του, που δίχως αυτά δε θα βρισκότανε σήμερα αυτού. Μα ο Αράπης δεν τηνε γούσταρε γενικά αυτήν όλη την κωμωδία και δεν έβλεπε το πραχτικό της νόημα. Γι’ αυτό, πριν ακόμη γυρίσουν οι τεθλιμμένοι συνάδελφοι στη Λαχαναγορά, ο μαγκιόρος έφυγε και δεν ξαναφάνηκε πια παρά μόνο τη δεύτερη μέρα το βράδυ, για το δικαστήριό του, που έγινε κι αυτό με τη συνηθισμένη επισημότητα και το ακούραστο ενδιαφέρον της πιάτσας.
   Η απόφαση, όπως την πρόβλεπε κιόλας ο Αράπης, ήτανε αθωωτική. Παρά τη λυσσασμένη επίθεση του εισαγγελέα, οι ένορκοι αναγνώρισαν ότι επρόκειτο για αυτοκτονία. Μα εκείνο που είχε πραγματικά κερδίσει ο Αράπης απ’ όλη τη δουλειά ήτανε η εντύπωση που είχε κάνει η απολογία του. Και φίλοι και εχθροί που παρακολουθήσανε τη δίκη, κατέβαιναν πότε πότε και πληροφορούσανε τους Κύκλους για τις διάφορες φάσεις της δίκης. Μα ως κι οι εχθροί βρισκόντανε αναγκασμένοι να ομολογήσουν πως ακόμη μια φορά ο Αράπης στάθηκε μαγκιόρος. Κι επειδής οι τέτοιου είδους δίκες, εξόν απ’ όλα τ’ άλλα συντελούν στο να κρίνει η πιάτσα την καπατσοσύνη του υπόδικου, η απολογία του Αράπη στάθηκε ακόμη μια νίκη ενάντια στον αντίπαλό του τον Εγγλέζο. Κάτω, η πιάτσα ακόμη δεν είχε μάθει την απόφαση των ενόρκων. Ωστόσο, αυτό δεν εμπόδιζε να μιλούν με θαυμασμό για τον Αράπη που...
... ξέρει και τα λέει κι από δικηγόρο καλύτερα.
Ήτανε πια περασμένα μεσάνυχτα όταν τελείωσε η δίκη. Όλοι οι άλλοι απ’ τους Κύκλους είχανε κιόλας φύγει νωρίς, πριν αλλάξει η βάρδια του φύλακα. Όσο για τον Αράπη, αυτός τώρα αναγκάστηκε να περιμένει ώσπου να ξημερώσει για να κατέβει στο κελί του.
  Του κάκου, οι άνθρωποι της Λαχαναγοράς πρόσφεραν στο μαγκιόρο μια κουβέρτα κι ένα μαξιλάρι, να περάσει όπως όπως τη νύχτα του. Νευριασμένος ακόμη απ’ τα περιστατικά της μέρας, ο Αράπης δεν μπορούσε και δεν ήθελε να πλαγιάσει. Σουλάτσαρε στο διάδρομο, κάπνισε, έπαιξε το κομπολόι του, κι όταν πια ησύχασε κι αποκοιμήθηκε η Λαχαναγορά, μπήκε τότες κι αυτός να ξαποστάσει σε μια γωνιά.
Αραδιασμένοι στη γραμμή, οι φυλακισμένοι κοιμούνται ήσυχα ήσυχα, σαν τα πιο αθώα μικρά παιδιά. Κάμποσοι απ’ αυτούς ροχαλίζανε βαριά, δίχως αυτό να εμποδίζει τον ύπνο των άλλων. Ένας μονάχα τρίζει τα δόντια του, κι ο Αράπης, που το θαρρεί γρουσουζιά αυτό, σιμώνει στο κρεβάτι και τον ξυπνά:
   - Μη, αδελφάκι... Μη και φέρνει γλωσσοφαγιά αυτό το πράμα.
   Ο φυλακισμένος που ξυπνά σηκώνεται, τον κοιτάζει και γυρνά απ’ τ’ άλλο πλευρό. Αυτό είναι όλο. Κι έξω οι φρουροί ουρλιάζουν.
   Το μαντίλι που είχαν βάλει από νωρίς στον ηλεχτρικό λαμπτήρα, για να σπάνει το φως, εμποδίζει τον Αράπη ν’ αντιληφθεί πιο πριν τους λίγους κατάδικους που είναι ακόμη ξύπνιοι μέσα στο θάλαμο. Ένας απ’ αυτούς σε μια γωνιά της Λαχαναγοράς καταγίνεται να βουρτσίσει ένα σιδερωμένο πανταλόνι που το κρατά στο μπράτσο του. Ο Αράπης καταλαβαίνει πως ο άνθρωπος αυτός έχει το πρωί δίκη. Απ’ τις λίγες άγρυπνες νύχτες που περνά ένας φυλακισμένος στη φυλακή, η μια είναι το δίχως άλλο η νύχτα που προηγείται τη δίκη. Η σύντομη ανακεφαλαίωση της απολογίας, η αρρωστιάρικη μανία του κάθε υπόδικου να παρουσιαστεί στους δικαστές με σιδερωμένο πανταλόνι και φρεσκοξυρισμένος, η ανυπομονησία του για την απόφαση του δικαστηρίου, είναι σχεδόν οι μόνοι λόγοι που εμποδίζουν τον εγκληματία να κοιμηθεί. Για να περάσει η ώρα, ο Αράπης κάνει να τον πλησιάσει και ν’ ανοίξει μαζί του κουβέντα. Μα έτσι όπως πάει, παίρνει το μάτι του μιαν άλλη παρέα, δυο-τρεις, που καθισμένοι διπλοπόδι πάνω σε κάποιο κρεβάτι κουβεντιάζανε σιγανά. Τους γνώρισε κι αυτούς. Είναι μια παρέα εργάτες κι επαναστάτες φυλακισμένοι για τον αγώνα τους, που δεν είχανε και μήτε θέλανε να ’χουνε πάρε-δώσε με τους ανθρώπους της πιάτσας. Πριν από καιρό, όταν τους είχε πρωτογνωρίσει ο Αράπης, είχε καταλάβει πως ήτανε κι αυτοί κάτι, σαν τον γυαλάκια που είχε γνωρίσει στην κατώγα. Φυσικά, ενδιαφέρθηκε να ρωτήσει, να μάθει... ... τι σόι άνθρωποι, τέλος πάντων;...
   Μα όταν μισοκατάλαβε, του είχε φύγει όλο του το ενδιαφέρο, και ούτε σκοτιζότανε πια γι’ αυτούς.
     ... Τι τους μέλει, μωρέ ψυχή μου;... Τι τους μέλει αυτούνους αν είναι ίσιος ή στραβός ο κόσμος;... Ε;
   Είχε ακούσει πως αυτοί τάχατες θέλουνε να τα μοιράσουν όλα...
     ... Τι έκανε λέει;... Μαζί τα καζαντίσαμε, ε;... Και να τα μοιράσουμε, λέει;...
   Άλλη φορά πάλι θύμωνε μοναχός του:
     Όχι!... Σε παρακαλώ !... Σ’ αυτών το χέρι έμεινε τώρα να σάξουνε τον κόσμο ;... Σε παρακαλώ !...
   Τέλος πάντων, αυτοί οι άνθρωποι δεν του αρέσανε διόλου, γιατί διόλου δεν του άρεσε...
     ... να σάξουνε λέει τον κόσμο !... Γιατί, μωρέ ; Κακός είναι ο κόσμος;... Για τους τεμπέληδες βέβαια κι είναι κακός...
   Μόλο που δεν τους γούστερνε, πλησιάζει ωστόσο την παρέα τους και καλησπερίζει. Προσφέρει και τσιγάρα. Όμως η παρέα δίχως να δώσει πολλή προσοχή εξακολουθεί την κουβέντα της.
   - Ανόητοι, μερικοί -έλεγε ο ένας τους- που φαντάζονται τόσο διαφορετικό τον εγκληματία απ’ ό,τι είναι στην πραγματικότητα.
   Αλήθεια, σ’ αυτό πάνω συμφωνεί κι ο ίδιος ο Αράπης και κάνει να μπει στην κουβέντα, μα κάποιος άλλος του κόβει το λόγο. Λέει τις εντυπώσεις του για τις δίκες της φυλακής κι η κουβέντα γενικεύεται πάνω στην εγκληματικότητα.
   - ... Ώστε η κληρονομικότητα;...
   - Μα η κληρονομικότητα δεν είναι κάτι που πέφτει απ’ τον ουρανό... Δεν είναι κάτι αφηρημένο...
   Εδώ δεν καταλαβαίνει γρυ ο Αράπης. Ωστόσο ακούει.
   - Δεν μπορεί να είναι παρά μια συνισταμένη απ’ τις προγενέστερες επιδράσεις του περιβάλλοντος. Κι έτσι, το πρόβλημα έρχεται πάλι στο αρχικό του σημείο : στην επίδραση του κοινωνικού περιβάλλοντος, είτε την αλλοτινή είτε την τωρινή, που δημιουργεί το έγκλημα και τον εγκληματία. Γιατί κλέβει κανείς, ας πούμε.
   - Είτε γιατί τον σπρώχνει στο αδιέξοδο αυτό η άμεση ανάγκη είτε γιατί η αρχική πράξη έχει γίνει συνήθεια, έξη, επάγγελμα... δεύτερη φύση σιγά σιγά με τον καιρό, οπότε έχουμε την περίφημη κληρονομικότητα που έννουν καλά και σώνει μερικοί να μην ψάχνουν να βρούνε τις αρχές της, τη ρίζα της, την καταγωγή της. Ε! Άμα πάρεις υπόψη σου την κλεψιά, την αρπαγή ως αρχικό ελατήριο, όλα τ’ άλλα εγκλήματα δεν είναι παρά παρακλάδια του πρώτου. Βέβαια, στην πραγματικότητα τα πράματα δεν είναι τόσο απλοποιημένα, και μήτε στέκεται να εξετάζει κανείς ένα τέτοιο περίπλοκο πρόβλημα με πέντε-δέκα λόγια. Μα για κείνον που θα το μελετούσε θετικά και στις λεπτομέρειές του το πρόβλημα αυτό, θα ήτανε μοιραίο να καταλήξει στο συμπέρασμα πως κι αυτά ακόμη τα εγκλήματα που λένε ότι τα δημιουργεί η περίσταση, ή το φυσικό περιβάλλον, δεν είναι διόλου τυχαία... διόλου...
   Αυτός που μιλεί, εξακολουθεί να εξηγεί πως από μια κοινωνία που λείπει η ατομική ιδιοχτησία, φυσικό είναι ούτε ως έννοια να μπορεί να νοηθεί η ιδέα της κλεψιάς. Κι αρχίζει να μιλεί για πολύ περασμένα χρόνια, όπου ο σκοπός της αρπαγής ήτανε το ελατήριο των επιδρομών, των πολέμων, της σκλαβιάς, της εκμετάλλευσης γενικά του ανθρώπου απ’ τον άνθρωπο.
   - ... Το έγκλημα κι η αντίληψη που είχανε γι’ αυτό οι άνθρωποι διάφορες εποχές δεν έβγαιναν παρά απ’ αυτήν την κοινωνική διάρθρωση της κάθε εποχής. Πράξεις που θεωρούνται εγκλήματα σε μια κοινωνία θεωρούνται ακόμη και πράξεις ανδρείας ή ιερές σε μιαν άλλη... Κι αναφέρει ένα σωρό παραδείγματα : Οι Σπαρτιάτες, λ.χ., το είχανε παίνιο να ξέρουν να κλέβουνε. Αυτοί οι ίδιοι εχτιμούσανε και σεβόντανε τους γερόντους. Αντίθετα, οι Σκύθες θεωρούσαν αξιοτιμώρητο αδίκημα το να ξεχωρίζει κανείς λάφυρα ως μερδικό του, και ταυτόχρονα θεωρούσαν ως επιβαλλόμενο καθήκον να σκοτώνουν τους γέρους, για να μην τους έχουν εμπόδια στις επιδρομές τους. Στην πατριαρχική εποχή ούτε του περνούσε κανενός η ιδέα ότι η αιμομιξία μπορούσε να είναι έγκλημα, κι η Βίβλος είναι γεμάτη από τέτοια περιστατικά, δίχως να λογαριάσουμε ακόμη πως ενώ το βιβλίο αυτό είναι ένα σωστό σχολειό εγκλήματος, δεν παύει να θεωρείται ιερό και φυσικά ηθικό. Έπρεπε να στερεωθεί ο θεσμός της οικογένειας για ν’ αναγνωριστεί ως κακό η αιμομιξία, πράμα που δεν εμπόδιζε φιλοσόφους όπως το Διογένη ας πούμε να κοροϊδεύει τον Οιδίποδα που είχε πάρει -έλεγε ο κυνικός- τόσο κατάκαρδα μια πράξη που κάνουν κάθε μέρα οι σκύλοι δίχως να παθαίνει κανείς τους τίποτα, ή να τιμωρείται απ’ τη φύση. Το ίδιο η μοιχεία και η τιμή που εξαρτούν οι άντρες απ’ τα γεννητικά όργανα της γυναίκας τους. Σε κοινωνίες όπως ίσαμε αργά ακόμη, στους Λάπωνες, θεωρούνταν η χειρότερη αγένεια το να μη θέλεις να βάλεις χέρι στη γυναίκα που σου πρόσφερε ο οικοδεσπότης όταν σε φίλευε. Δίχως την έννοια της ιδιοχτησίας και της εκμετάλλευσης της γυναίκας, η ιδέα της μοιχείας δεν έχει έννοια. Κι απόδειξη, που ως τα σήμερα μόνο ο άντρας το θαρρεί καθήκον του να σκοτώνει για λόγους τιμής. Τι άλλο μπορεί να είναι η πορνεία παρά μια μορφή εκμετάλλευσης της γυναίκας απ’ τον άντρα; Το μέτρο της εκμετάλλευσης δίνει αντίστροφο όρο το μέτρο του εγκλήματος. Ο ιερός Αυγουστίνος έβρισκε ότι δεν είχε το δικαίωμα ν’ απαγορέψει την πορνεία στις γυναίκες που πορνευόντανε για να πληρώσουν φόρο στο Βασιλέα. Μα και σε πολιτισμένες κοινωνίες, όπως στη δημοκρατία των Αθηνών, η πορνεία ήτανε μια απ’ τις σημαντικές πηγές εσόδων του κράτους, και από κανενός το μυαλό δεν περνούσε πως το πορνικόν τέλος ήταν ένας αισχρός φόρος, όπως είναι και σήμερα ο ίδιος φόρος που με μορφή ενσήμων κλπ., πληρώνουν οι πόρνες. Όπου η πορνεία ήτανε μια προσοδοφόρα πηγή για την Εκκλησία, η θρησκεία την υποστήριζε φανερά. Είναι γνωστό πως η Λατινική Εκκλησία είχε αναγνωρισμένη ως αγία μια περιώνυμη πόρνη, δίχως να ’χει σ’ αυτό υστερήσει και η Ανατολική Εκκλησία που χαραχτήρισε ως όσιες άλλες πόρνες. Η πριγκιπέσσα Μαώ, κόμισσα ντ’ Αρτουά, του 14ου αιώνα, είναι ακόμα υπόδειγμα φιλανθρωπίας και ευσέβειας, γιατί πορνευότανε για να ενισχύσει οικονομικά τα μοναστήρια. Είναι γνωστό το πώς στην Αρχαία Κρήτη η παιδεραστία ήτανε επίσημα αναγνωρισμένη απ’ το κράτος, όπως επίσημα αναγνωρισμένη στην ουσία είναι και σήμερα όταν ο κίναιδος έχει κανονίσει τη θέση του με την εξουσία. Όσο για το φόνο, αυτό πια είναι έγκλημα που πήρε τις πιο αντίθετες μορφές, κι έφτασε ίσαμε να χαρακτηρίζεται ως πράξη ηρωισμού όταν γίνεται για τα συμφέροντα της κυρίαρχης τάξης. Τα εκατομμύρια οι ψυχές που στοίχισε το τελευταίο ακόμη μακελειό είναι ή δεν είναι έγκλημα που παρόμοιο μ’ αυτό δεν είδε άλλη φορά η ανθρωπότητα ; Έτσι, καταλήγει κανείς στο συμπέρασμα πως έγκλημα θεωρείται σε κάθε εποχή μονάχα το καθετί που προσβάλλει τα συμφέροντα της κυρίαρχης τάξης. Αν η προσβολή θίγει τα άτομα, το έγκλημα είναι κοινό. Αν η προσβολή θίγει τα ομαδικά συμφέροντα, τότε έχουμε το πολιτικό έγκλημα. Όλοι οι αναμορφωτές κι οι επαναστάτες και οι πρωτοπόροι στους ταξικούς αγώνες όλων των εποχών θεωρηθήκανε εγκληματίες απ’ την κυρίαρχη τάξη που απειλούντανε τα συμφέροντά της...
   - Δε μου λες;... -κάνει για μια στιγμή ο Αράπης, που δεν τα καταλάβαινε καλά καλά όλα αυτά- εσείς δε μου λες... γιατί χαλνάτε την καρδιά σας τώρα ; Ε ; Βρε ματάκια μου!... Γιατί σκοτίζεστε μ’ όλα αυτά;...

   Μα επειδή κανείς δεν του δίνει την απάντηση που περιμένει, ο μαγκιόρος θαρρεί πως θέλουν να τον προσβάλουν. Για ν’ ανταποδώσει την προσβολή, παίρνει στα χέρια του μιαν εφημερίδα που κυλιέται χάμω, καμώνεται πως διαβάζει και πως τάχατες δεν καταδέχεται να προσέξει τα λόγια τους. Μα ενώ το μάτι του είναι στο φύλλο, τ’ αυτί του όλο και παίρνει λόγια. Του κάκου όμως, γιατί πια απ’ εδώ και μπρος δεν καταλαβαίνει τίποτα.
   Και ξαφνικά τινάζεται:
   Σα να τον είχε χτυπήσει μολύβι! Πιάσανε λέει δυο γυναίκες, δυο γυναίκες που σκότωναν παιδιά... Σ’ ολόκληρη μια στήλη η εξιστόρηση του πώς σκότωναν τα παιδιά οι δυο αυτές γυναίκες, που η μια τους μάλιστα ήτανε κι έγκυος... Και δυο φωτογραφίες :
   - Η Παρθενόπη !...
   Κι η Ορθοδοξία.
Όλοι εκεί μέσα την περίμεναν ανυπόμονα αυτήν τη μεγάλη μέρα : Χριστούγεννα. Γιορτή μεγάλη, αφού το μεσημέρι θα μοιράζανε και κρασί. Από δυο μήνες πριν είχε να το λέει η πιάτσα ολόκληρη. Κι όσο κι αν άργησε αυτή η στιγμή, στα τελευταία ήρθε. Μα τι φασαρίες,  τι φασαρίες δίχως τέλος, για ένα εκατοσταράκι ρετσίνα !... Λες και βάλθηκαν να τους το βγάλουν απ’ τη μύτη. Τους είχανε ξυπνήσει απ’ το χάραμα. Πάλι τυχεροί όσοι τους δε χωρέσανε στη μικρή εκκλησίτσα της φυλακής που ήτανε ασφυχτικά γεμάτη. Αυτοί τρίβανε τα χέρια τους από ευχαρίστηση, ενώ οι άλλοι οι πατηρημένοι ολόρθοι ένα-δυο ώρες, ένας πάνω στον άλλο τους, ίδρωναν και βλαστημούσαν και το κρασί και το καλό του. Είναι η αλήθεια πως φέτος τα πράματα δεν είχανε γίνει σαν άλλες χρονιές. Φέτος στη λειτουργία είχαν έρθει και μουσαφίρηδες: κάτι μεγαλουσιάνες κυρίες που ο σύλλογός τους ενδιαφερότανε, λέει, για τους φυλακισμένους.  Αυτές μάλιστα προσφέρανε και το κρασί, κι ένας ξακουστός αρχιμαντρίτης, που είχε γυρίσει απ’ την Ευρώπη, έκανε λέει θαύματα. Και κατρουλοστάζανε τα μάτια του κόσμου που τον άκουε να μιλεί απ’ τον άμβωνα.
Τέτοιος μαγκιόρος, λέει., αδερφάκι...


   - Φωστήρη είπες;... Κάπου τον έχω ακουστά!... Και δε μου λες ; Πρέπει, δηλαδής, να κλάψουμε κι εμείς σα μιλήσει; Ε  ;
   Μα σ’ αυτό πάνω δεν έχει παρθεί κοινή απόφαση.
   - Όποιος  έχει όρεξη για μοιρολόγια...
   Στις αρχές τα πράματα πήγαιναν πάρα πολύ καλά. Η λειτουργία προχωρούσε ήσυχα ήσυχα. Ακίνητοι οι φυλακισμένοι, είχανε καρφώσει τα λάγνα και πεινασμένα μάτια τους στις κυράδες, σα για να τις φάνε, έτσι από μακριά. Μα όταν άρχισε να μιλάει ο πάτερ Φωστήρης τα πράματα είχανε ολωσδιόλου αλλάξει.
   Ενθουσιασμένος ο αρχιμαντρίτης απ’ την κατάνυξη που έβλεπε στα πρόσωπα των φυλακισμένων, άρχισε να τους μιλεί στη γλώσσα τους, γιατί αυτό ήτανε το φόρτε του, και πάνω σ’ αυτό βάσιζε τις επιτυχίες του. Με λόγια απλά, και πολύ διαφορετικά απ’ τους ιεροκήρυκες του παλιού καιρού, είπε πως θα τους αναγγείλει μια χαρούμενη είδηση. Τη στιγμή αυτή πραγματικά όλοι τους κρεμάστηκαν απ’ τα χείλη του.
   Χαρούμενη είδηση; Τι άλλο θα ήτανε;... Θα τους χάριζαν βέβαια τίποτα χρόνια απ’ τις ποινές τους - φυσικά ! Μα ποια ήτανε η απογοήτευση κι η πίκρα κι ο ξαφνικός τους θυμός που δύσκολα θα τον συγκρατούσανε, όταν όλη κι όλη η χαρούμενη είδηση που είχε να τους πει αυτός, ήτανε πως... γεννήθηκε ο Χριστός !
   Στην αρχή δεν καταλάβανε καλά. Αλλά άμα τους το είπε δυο-τρεις φορές, τότες βέβαια, τότες νιώσανε πως όλο κι όλο που είχε να τους πει, αυτό ήτανε. Και τότες ακούστηκε ένας ψίθυρος σ’ όλη την εκκλησίτσα.
   - Α τον τράγο !... Αυτό ήταν όλο .
   - Λίγο μπαγιάτικια η είδηση, αδελφέ μου...
   Καπάτσος και μαγκιόρος στη δουλειά του, ο αρχιμαντρίτης δεν κόμπιασε. Τους είπε, τους είπε... Το πώς θα γλιτώσουμε όλοι... Όλοι θα σωθούμε, όλοι θα...
   Κι αυτοί, που πίστεψαν για μια στιγμή ότι η καλή είδηση μπορεί να ήτανε στο τέλος, άρχισαν πάλι να ενδιαφέρονται. Εξάλλου, ο παπάς τούς μιλούσε ολωσδιόλου στη γλώσσα τους. Τους είπε πως στα χρόνια εκείνα, υπήρχανε πάρα πολλές χαμούρες, και παντοφλάδες, και καρσιλαματζήδες, και μανιταρτζήδες, και πονταδόροι και... Έτσι βάσταξε ο λόγος ίσαμε τη στιγμή που ο ιεροκήρυκας έφτασε στο σταύρωμα του Χριστού, που τον κρεμάσανε ανάμεσα σ’ ένα διαρρήχτη και σ’ έναν παντοφλά... Ο διαρρήχτης, που ήτανε απ’ τ’ αριστερά, ήτανε πολύ κακός άνθρωπος. Σωστός ασύδοτος... Μα ο παντοφλάς, που ήτανε στα δεξιά, ήτανε τζιμάλι παιδί...
   Μύγα να πετούσε εκείνη την ώρα στην εκκλησιά θα την άκουε κανείς. Τέτοια ησυχία, τέτοια κατάνυξη. Κι ο θρίαμβος του ιεροκήρυκα διπλός απ’ ό,τι τον περίμενε, αφού η ίδια κατάνυξη βάσταξε ίσαμε τη στιγμή που είπε το « Δι’ ευχών ». Πήγε μάλιστα να τρελαθεί απ’ τη χαρά του, αυτός ο επαγγελματίας άγιος, όταν είδε με τι βιάση όρμησαν οι φυλακισμένοι να πάρουν αντίδωρο απ’ το του και να του το φιλήσουν. Μόνο που με τη βιάση τους έσπρωξαν λίγο τις κυρίες και τις ζούληξαν, μα το κακό ήτανε μικρό αφού όλα αυτά μαρτυρούσαν πως οι κακούργοι, χάρη στο κήρυγμα, ξαναγυρνούσαν στον ίσιο δρόμο του Θεού.
   Πρώτος ο διευθυντής το κατάλαβε τι είχε τρέξει, και το τι σήμαινε όλη εκείνη η κατάνυξη και η βιάση να πάρουν αντίδωρο οι άνθρωποί του, όταν μέσα στο γραφείο του ο άγιος αρχιμαντρίτης έκανε να βγάλει το ρολόι του, να δει αν είναι ώρα να φύγει. Το ρολόι έλειπε. Και τινάχτηκαν, σα να τις ηλέχτρισε κανείς, όλες εκείνες οι κυράδες άμα ψάχτηκαν και είδαν πως πορτοφόλια, τσαντάκια και τζοβαερικά, όλα είχανε πετάξει. Μα η απελπισία τους ήτανε ακόμη πιο μεγάλη, όταν έπειτα από μιαν ολόκληρη ώρα ξαναγύρισε πάλι στο γραφείο ο διευθυντής, μούσκεμα στον ίδρο αυτός και οι φύλακές του, έπειτα απ’ το ψάξιμο που είχανε κάνει στη φυλακή. Και τι ψάξιμο !... Μα όλα του κάκου. Δεν μπόρεσαν να βρούνε το παραμικρό... Το παραμικρό.
Με το να μην τους δώσανε το κρασί που τους είχαν υποσχεθεί, με το να περνοδιάβαινε ολόκληρη τη μέρα αγριεμένος ο διευθυντής και ν’ απειλούσε πως θα τους κάψει όλους εκεί μέσα αν δε βρεθούνε τα κλεμμένα, αυτό δε σήμαινε πως η άγια εκείνη μέρα πέρασε λιγότερο χαρούμενη και λιγότερο εύθυμη μες στη φυλακή. Και τραγούδια και χοροί κι αμανεδάκια... Όλο γέλια κι όλο χαρά. Μόνο δυο νοματαίοι ήτανε κατσούφηδες, και μόνο αυτοί δεν μιλιόντανε : ο Εγγλέζος κι ο Αράπης. Κι όσο για τον Εγγλέζο, με το δίκιο του. Απ’ τη μέρα εκείνη έπαυε πια να είναι τσιρίμπασης. Κι έπαυε οριστικά. Τόσο τον είχε κατατρέξει ο Αράπης, που φάνηκε κι αν φάνηκε μαγκιόρος, έτσι όπως πρωτοστάτησε στο να γυμνώσουν τον παπά και τις κυράδες, και τα κατάφερε μια χαρά να κρύψει τα κλεψιμαίικα, έτσι που όλες οι έρευνες βγήκαν μάταιες. Φυσικά, ύστερα απ’ αυτό κανείς δεν είχε αντίρρηση πως εκείνος που είχε το δικαίωμα να κάνει τη μοιρασιά ήτανε ο τσιρίμπασης... Ο καινούργιος τσιρίμπασης...
   - ... Ο Αράπης μας !...
   Μα πρώτη φορά, καινούργιος τσιρίμπασης δεν έσερνε το χορό και δεν πρωτοστατούσε στο γλέντι και στη χαρά που γινότανε για τιμή του.
   Τραβηγμένος στο κελί του ο μαγκιόρος, δεν άφησε όλη μέρα την εφημερίδα απ’ το χέρι του. Η ίδια εφημερίδα που τον πληροφορούσε κάθε μέρα για τα νέα εγκλήματα, η ίδια που τον είχε πληροφορήσει για τη σύλληψη της Παρθενόπης, η ίδια τώρα του μάθαινε πως ανακαλύφθηκε μια μεγάλη συμμορία παραχαράχτες.
   Παραχαράχτες ήξερε πολύ καλά ο μαγκιόρος πως υπήρχαν και υπάρχουνε. Δεν ήτανε αυτό που τον σταναχωρούσε. Μα όταν διάβαζε πόσο τέλειες εγκαταστάσεις είχανε στη διάθεσή τους, τι κεφάλαια διάθεταν, τι τελειοποιημένα μέσα είχανε στην εξουσία τους, το μάτι του θόλωνε, το αίμα του ανέβαινε, τα αυτιά του σφυρίζανε.
   - Πού θα πάει αυτή η δουλειά !... Πού θα πάει;...
   Κρύα ανατριχίλα περεχούσε τη ραχοκοκαλιά του – η ανατριχίλα του βιοτέχνη που βλέπει τον εαυτό του ένα τίποτα... ένα μηδενικό μπρος στη μεγάλη βιομηχανία.
   Κι ούτε τη χαρά του χάρηκε ούτε την Παρθενόπη του έβαλε εκείνη τη μέρα στο νου του - την Παρθενοπίτσα του, που σε λίγον καιρό γινότανε μητερούλα μες στη φυλακή της και του χάριζε ένα γιό...
- ... Ένα διάδοχο!...
Όπως έλεγε άλλες φορές. -




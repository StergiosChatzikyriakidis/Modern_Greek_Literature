ΝΥΧΤΑ ΤΡΟΜΑΡΑΣ 
Αισθανόμουν την ανάγκη να μη μείνω μόνος. Το σπίτι με τρόμαζε. Από κάτω ακριβώς από το δωμάτιό μου βρισκότανε νεκρός ο γερο-Μπούκας, μόνος, κατάμονος, γιατί και οι τρεις γριές που είχανε μείνει φύγανε κι αυτές, για να πάνε στα σπίτια τους, να τον πάρουνε, όπως είπανε, λίγο.
Κι έμεινε κει μόνος ο γερο-Μπούκας, φωτισμένος από κάτι γιγάντιες λαμπάδες, με τα μάτια μισοκλεισμένα, το σαγόνι στραβωμένο και τα δόντια έξω. Κάτι μεγάλα και λιγοστά δόντια που ’βγαιναν έξω σα σκυλιού που αγριεύει και φοβάται μαζί.
Τρία άτομα που έμεναν στο επάνω πάτωμα, σ’ αυτό που κατοικούσα κι εγώ, είχανε φύγει. Δε θελήσανε να κοιμηθούνε κείνο το βράδυ κει. Στο κάτω πάτωμα πάλι, που βρισκότανε ο νεκρός, κανείς άλλος δεν έμενε. Τα τρία άλλα δωμάτια που ’χε ήταν από καιρό κλειστά, γιατί ο κύριος του σπιτιού είχε πάει με την οικογένειά του ταξίδι. Μόνος λοιπόν έμενα εγώ εκεί, στο σπίτι κείνο, που κάτω βρισκότανε μόνος, κατάμονος, ο γερο-Μπούκας.
Σα να μ’ έκαιαν που πατούσα τα σανίδια...
Μα τι να κάνω;
Είχα ανάψει το κερί.
Και κάτω, σκέφθηκα, υπάρχουν δύο κεριά που ανάβουν. Ευτυχώς είναι κίτρινα! Μα τι θέλαν να του βάλουν κεριά;
Και ήτανε μια ησυχία! Θεέ μου! Μα πώς ήτανε δυνατό να κοιμηθώ;
Άκουσα βήματα στο δρόμο και ευχαριστήθηκα. Κοίταξα την ώρα. Ήτανε μια μετά τα μεσάνυχτα.
Άνοιξα το παράθυρο και κοίταξα. Τα βήματα έσβηναν σιγά σιγά μες στη μαυρίλα. Σκοτάδι έπειτα και σιωπή. Ένα φανάρι έριχνε φως, ένα φως άρρωστο, στη γωνιά. Περισσότερο φώτιζαν οι λαμπάδες τον νεκρό...
Η μορφή του πεθαμένου ήρθε στο νου μου, αλλά ήρθε μαύρη, σα να πήρε το χρώμα της νύχτας. Κι είδα το σαγόνι του το στραβωμένο, τα μισοκλεισμένα μάτια του, που γυάλιζαν.
Οι τρεις γριές, που είχανε μείνει ώρες εκεί! Μα που τες είχανε βρει; Σαράβαλα σωστά, ψηλές όμως και αδύνατες, με μακρύ σαγόνι, μεγάλη μύτη και μάτια θολά, αλλά κακά! Καθόντουσαν κοντά στον πεθαμένο και όλο κουνούσαν το κεφάλι. Μα γιατί;
Σα να μην ήταν άνθρωποι, να ’ταν οι Μοίρες, οι Μοίρες, και δεν μπορούσανε να πάψουν το κούνημα κείνο, γιατί το κάθε κούνημα που έκαναν, το μικρό, της κεφαλής έκοβε και μια ζωή ανθρώπινη.
Έκλεισα το παράθυρο.
Άκουσα βήμα πάλι, ύστερα δύο, τρία ζώα με κουδούνια να περνούν. Ο δρόμος, που ’μοιαζε σα νεκρός, πήρε ζωή. Ζωή!
Ξαφνικά, μες στην ησυχία που πάλι ήρθε, ετρόμαξα για καλά, μου κόπηκε το αίμα!
Άκουσα ένα θόρυβο, περπάτημα, έξω στο διάδρομο, ύστερα ένα χτύπημα στην πόρτα μου.
— Ποιος είναι; φώναξα.
— Εγώ, ο Μπάμπης!
Του άνοιξα γρήγορα. Ο Μπάμπης ήταν αδελφός της κυρίας που καθότανε με τον άντρα της στ’ άλλα δωμάτια. Καθόταν κι αυτός μαζί τους. Φίλος παλιός, του σχολείου...
— Καλώς τον! του είπα. Και πώς αυτό;...
— Μα δεν είδες τι μου κάνανε, μου απάντησε, να φύγουν και να μη μου πούνε πού θα πάνε να μείνουνε απόψε! Δεν αφήνανε τουλάχιστο το κλειδί; Πήρα σβάρνα ένα σωρό ξενοδοχεία και πού να τους βρω!
— Κι εγώ, να σου πω, ήθελα να μείνω κάπου, αλλά δεν είχα πεντάρα!
— Καλύτερα, γιατί πού θα πήγαινα να μείνω, ν’ αράξω! Γιατί κι εγώ την ίδια απενταρία με σένα έχω! Θα με φιλοξενήσεις, πιστεύω!
— Το ρωτάς!...
— Ε, έτσι το ’πα, από... Και ξέρεις πώς μου φαίνεται να κοιμούμαι από πάνω από πεθαμένο!
— Και πεθαμένο που μένει μόνος, κατάμονος, με τα κεριά αναμμένα!
— Έτσι τον έχουν αφήσει; Πω πω!...
Είδα ότι ο Μπάμπης φοβόταν περισσότερο από μένα. Και θέλησα να του δώσω θάρρος, όχι από εκείνο που δεν είχα, αλλ’ απ’ εκείνο που μου ’δωσε η θέα του, ή ο ερχομός του.
— Ε, κι αν είναι, Μπάμπη μου; Θα κοιμηθούμε! Τι λες, να σου στρώσω;
Ήμουνα ευχαριστημένος που βρήκα συντροφιά, έστω και αν φοβότανε αυτός περισσότερο από μένα.
— Ναι, στρώσε... μου είπε.
Με κοίταζε που πήρα να του στρώσω.
— Όχι, όχι κει! Όχι! έκανε. Πέρα, σε κείνη τη γωνιά!...
Εδώ είναι ίσα ίσα κοντά στο μέρος που βρίσκεται από κάτω ο γέρο-Μπούκας!
— Όπως θέλεις! Τα πάγω κει!
Κ αι του έστρωσα εκεί που μου είπε.
 Το κερί όμως έλιωνε.
— Έλα, Μπάμπη μου, του είπα, γιατί το κερί μας αποχαιρετά!
— Ω! Και δε μου λες, στα σκοτεινά θα μείνουμε;...
Μα το Θεό, εγώ προτιμούσα να κοιμηθώ στα σκοτεινά, γιατί όσο σκεπτόμουνα πως θα φωτιζόμουνα κι εγώ που θα ’μενα ακίνητος, ξαπλωμένος, όπως κάτω ο γερο-Μπούκας, ταραζόμουνα.
— Όχι! Τώρα, του είπα, θ’ ανάψω το λύχνο!
— Α, ωραία! είπε και κάθισε κάτω, πάνω στις κουβέρτες, κι έβγαλε τα παπούτσια του.
Άναψα το λύχνο κι έσβησα το κερί, που σχεδόν είχε λιώσει. Και σε λίγο ήμαστε ο καθένας στο κρεβάτι του, σκεπασμένοι με τις κουβέρτες μας.
Ο Μπάμπης ήθελε κουβέντα. Αλλά κι εγώ το ίδιο. Δεν πέρασε όμως πολύ και τον πήρε, πρώτον αυτόν, ο ύπνος.
Σιωπή! Το φως του λύχνου έτρεμε.
Πώς μου φάνηκε τώρα ότι κάποιος αχνός, αχνός από το δωμάτιο του κυρ Μπούκα, να περνούσε τα σανίδια και να ’μπαινε στο δωμάτιό μας.
Δεν ντρέπεσαι πια! είπα στον εαυτό μου.
Και άρχισα να του εξηγώ πως δεν μπορούσε να περάσει τίποτε, γιατί... γιατί...
Οι λαμπάδες περνούσαν, ο γερο-Μπούκας με τα στραβωμένα του σαγόνια, οι γριές να κουνούν τα κεφάλια, και πάλι οι λαμπάδες, οι γριές, και πώς... πώς... και κάτι άσπρες κάλτσες του γερο-Μπούκα, που τις είχα δει απ’ έξω κρεμασμένες.
Κάποιος κρότος. Σήκωσα το κεφάλι. Είδα και τον Μπάμπη να ’χει σηκώσει το κεφάλι και ν’ ακροάζεται.
— Άκουσες; με ρώτησε.
— Ναι, ναι!
— Μα τι ’ναι;
— Στα κεραμίδια είναι!
Ο κρότος μεγάλωσε και μεμιάς σείστηκε η στέγη δυνατά.
Κάποιος προσπαθούσε να την καταστρέψει! Πεταχτήκαμε. Ακούω μια φωνή να λέει:
— Ο κυρ Μπούκας!
Ήτανε αυτός, ο πεθαμένος! Μα δεν ήτανε ψέματα αυτά που λένε για βροκόλακες, δεν ήτανε ψέματα!...
Κι έτρεχε, τον άκουα, στη στέγη!... Και τώρα που ήταν, ήτανε νύχτα, θα ζητούσε να μας κάνει κανένα κακό; Μα τι θέλουνε και βάζουνε κεραμίδια στα σπίτια, τι τα βάζουνε! Να και θ’ ανοίξει τη σκεπή!...
Και άκουσα τα ξύλα να σπάζει της σκεπής.
Ξύπνησα. Ήταν όνειρο! Είδα τον φίλο μου να κοιμάται, το λυχνάρι στο τραπέζι. Σηκώθηκα και κάθισα. Αλλά και ο Μπάμπης ξύπνησε.
— Τι τρέχει; ρώτησε.
— Τίποτα! Κάποιο όνειρο μ’ έκανε να ξυπνήσω!
— Και μένα! Έβλεπα τον γερο-Μπούκα.
— Κι εγώ αυτόνα έβλεπα!
— Μη... μη μου το λες τώρα, άσε να ξημερώσει! Τι ώρα είναι;...
— Δύο και μισή!
Είχε καθίσει κι αυτός στη στρωματσάδα του.
— Καπνίζουμε κανένα τσιγάρο;... Ίσαμε το πρωί έτσι θα μείνω, δεν κοιμούμαι! Κι έχουμε ώρα...
Σηκώθηκα, πήρα τσιγάρα, άναψα και του ’δωσα κι αυτουνού να καπνίσει.
Καπνίζοντας, αρχίσαμε μια ομιλία. Και είχαμε σχεδόν λησμονήσει τον γερο-Μπούκα και τα όνειρα, όταν κάτω ένας κρότος σιγαλός ακούστηκε, σαν άνοιγμα πόρτας.
Οι τρίχες του κεφαλιού μου μου φάνηκαν να φύγανε απ’ το κεφάλι μου. Τα μάτια του Μπάμπη πήγανε να βγουν έξω.
— Μα τι ’ναι αυτό; ετραύλισε.
— Ξέρω κι εγώ!
Η καρδιά μου χτυπούσε, χτυπούσε σα σφυρί αληθινό μέσα στο στήθος μου. Ο γύφτος ήταν ο φόβος.
Πάλι άλλος κρότος και σαν περπάτημα...
— Μπα! Μα τι ’ναι αυτό;
Ο Μπάμπης σηκώθηκε και άρχισε να ντύνεται.
— Εγώ πάω, έλα να πάμε έξω! Αν μείνω, θα ζουρλαθώ!
Σηκώθηκα κι εγώ και άρχισα να ντύνομαι. Κι είχα ντυθεί, όταν άκουσα το σπίτι να τραντάζει από' δυνατό άνεμο, που πάλι στην αρχή με φόβισε.
— Πάμε, πάμε! έκανε ο Μπάμπης παίρνοντας και τη μαγκούρα του.
Έσβησα το λύχνο και βγήκαμε σιγά. Έκλεισα το δωμάτιό μου και περάσαμε και βγήκαμε απ’ το διάδρομο έξω στη σκάλα. Ψυχρός άνεμος μας χτύπησε στο πρόσωπο.
Κατεβήκαμε σιγά τη σκάλα. Ο Μπάμπης ούτε στράφηκε διόλου στο φωτισμένο παράθυρο του πεθαμένου. Εγώ όμως δεν μπόρεσα να μην κοιτάξω. Σταμάτησα κι έσκυψα να δω μέσα. Πώς δεν έπαθα; Ο τρόμος πήδησε μέσα στο κεφάλι μου και το ’κανε άνω κάτω. Πάνω απ’ τον νεκρό, μέσα στο φωτισμένο δωμάτιο, είδα να σκύβει μια γυναίκα, μια γριά μαυροφόρα, κρατώντας το χέρι του.
Δεν έφυγα όμως, κρατήθηκα. Το πήδημα του τρόμου ήταν περαστικό.
— Μα τι κάνεις; άκουσα να με ρωτά ο Μπάμπης, κι έσκυψε να δει κι αυτός, άμα δεν έλαβε απάντηση.
Το χοντρό τότε μπαστούνι του έφυγε απ’ τα χέρια του και βρόντησε στις πλάκες. Σηκώθηκα και τραβήχτηκα γρήγορα.
Άκουσα τη φωνή της γριάς να λέει δυνατά:
— Ποιος είναι;
— Άνθρωποι του σπιτιού! της απάντησα. Νοικάρηδες!... Είχα καταλάβει τι έκανε η γριά, που ήτανε μια απ’ τις τρεις που χάνε μείνει για συντροφιά στον νεκρό και φύγανε έπειτα, για να αναπαυθούνε λίγο.
Η γριά προσπαθούσε να βγάλει το δαχτυλίδι απ’ το δάχτυλο του γερο-Μπούκα...


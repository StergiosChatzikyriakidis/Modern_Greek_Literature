ΑΝΑΤΟΛΙΤΙΚΟ
Κύριε ευκόλυνον και μη δυσκόλυνον, Κύριε «επ’ αγαθώ περάτωσον» ολοένα μουρμούριζαν τα βαμένα της χειλάκια τη γρήγορη αυτή ευχή κι ολοένα ανεβοκατέβαινε το στηθάκι της. Μήτε τα τσιγάρα της Γέμενης μήτε ο καπνός της Μπάφρας μήτε ο καϊμακλίδικος καφές μα μήτε και της σκλάβας το ούτι και της άλλης αράπας το μακρόσυρτο τραγούδι μπόρεσαν για μια στιγμή απόψε να κάνουν την ομορφη Αϊσέ να μη συλλογιέται όλο τα ίδια πράματα. Όχι, δε συλλογιέται απόψε το χωριό της, η πεντάμορφη χωριατοπούλα του Καυκάσου, μήτε τ’ αδέρφια της μήτε τον αμούστακο Μουσταφά, τον ψυχογιό τού μπαμπά της που μια μέρα του υποσχέθηκε να γίνει δική του.
Ο νους της τώρα πάει άλλου, στ’ όμορφο παλικάρι, το βαρκάρη της. Άραγες έπιασαν τα μάγια; Άραγες τον αντάμωσε η πιστή της σκλάβα; Θα θελήσει να ’ρτει; Μα γιατί να μη θελήσει; Ποιος άλλος απόψε θα νιώσει γλύκες και ηδονές πιο μεθυστικές απ’ αυτές που του ετοιμάζει;  Μα κι αυτός ο Πατισάχ, με το κορίτσι που δεν έκλεισε ακόμη τα δεκάξι, κι αυτός δε θα ’ναι τόσο ευτυχισμένος. Γιατί είναι άγριος ο Πατισάχ κι είναι ντροπαλό το κορίτσι. Μα η Αϊσέ! Για ποιον άφησε ολόκληρη ώρα το κορμί της μέσα στο λουτρό, με το ζεστό το γάλα; Για ποιον έβαλε τα μύρα εκείνα τα μεθυστικά και τ’ ατίμητα τεφαρίκια; Για ποιον έβαψε τα μάτια της και τα νύχια της και χτένισε έτσι τα μαλλιά της;
Ολόκληρη μια νύχτα δική του ! Ο Μπέης λείπει! Λείπει στο προσκύνημα, πήγε ν’ ακολουθήσει τον Πατισάχ !
Αργά θα τελειώσει το προσκύνημα κι ύστερα ο Πατισάχ θα κρατήσει τον Μπέη για το ξεφάντωμα, να φάνε μαζί, γιατί τον αγαπά σαν παιδί του.
- Κι ύστερα ποιος ξέρει το γραφτό;
Μπορεί και να μη γυρίσει ποτές ο Μπέης. Γραφτά είν’ όλα, ποιος ξέρει; Αχ! τι χαρά και να ήταν έτσι γραφτό απόψε; Αχ! και να μη γυρνούσε ο Μπέης... Μια, δυο, δέκα, χίλιες νύχτες με τον αγαπημένο της καρδιάς της. Τι τρέλα ! Πού πήγε ο νους της ! Μα αυτό μονάχα στον Παράδεισο θα μπορούσε να γίνει. Ας είναι όμως, μια νύχτα, μια ολόκληρη νύχτα... Όμως γιατί αργεί; Λες να μην έπιασαν τα μάγια; Λες να φοβάται; Μπα ! τέτοιος άντρας ! Τότες το καλοκαίρι, όταν τραβούσε αυτός κουπί ήτανε πρώτος και καλύτερος απ’ τα τέσσερα άλλα παλικάρια, που τραβούσαν κουπί στο καΐκι.
Αλήθεια, πώς ήτανε τότες όταν κοίταζε μέσα από το γιασμάκι της ! Πώς του πήγαιναν εκείνα τ’ ατλαζένια τα κεντητά σαλβάρια και το μεταξωτό πουκάμισο που σχιζότανε στη μέση τού στήθους του, στήθος αντρίκειο που λες κι έμοιαζε βουνό... Κι ο ίδρος, σαν έτρεχε μέσα απ’ τα κατσαρά μαλλιά του πάνω στο λιοκαμένο κείνο πρόσωπο της φαινότανε μύρο και μέλι ο ίδρωτας εκείνος. Λες λοιπόν να φοβότανε; Μα ποιον να φοβηθεί; Τον Μπέη;  Εκείνον τον καμπούρη, τον παραλυμένο γέρο που αν τον έπιανε στα χέρια του... Μα αλήθεια ! Έτσι εύκολα μπορεί κανείς να τα βάλει με τον αφέντη; Πώς της ήρθε τώρα αυτό ; Τόσο λοιπόν την τύφλωσε η αγάπη  για να βάζει τέτοια πράματα με το νου της; Τόσο την έκαμαν να ξεχάσει το χρέος της τα μάτια ενός βαρκάρη; Πώς να μη γίνει μέσα της φαρμάκι το ψωμί τ’ αφέντη;
Αλλάχ! Αλλάχ! φανού καλός για τη δυστυχισμένη αμαρτωλή, μεσίτεψε και Συ Προφήτη για την ανάξιά σου σκλάβα. Εσύ που πρόσταζες τους πιστούς σου να διαλέγουνε τη φοράδα τους από σόι και να προσέχουν όταν διαλέγουν και τις γυναίκες τους.
Απ ’ τα ψηλά του μιναρέ ανεβαίνει σαν λιβάνι στο άπειρο ο γλυκόλαλη φωνή του μουεζίνη. Αχ! γιατί να μην ακούει τ’ άπειρο ! Γιατί και οι ευτυχισμένοι να μην έχουν αυτιά για καθετί που δεν είναι μουρμουρητό παραλήρημα της ηδονής τους !
Έτσι άρχισε να γλυκοχαράζει. Εκεί πάνω στα παχιά ντιβάνια είχε ξαπλωθεί αποβραδίς τ’ όμορφο άγόρι και χύθηκε πάνω του η άλλη, η πεντάμορφη αρχοντοπούλα του Καυκάσου, η αλαφιασμένη ανατολίτισσα, η αιματορουφήχτρα.
Στην αρχή ο άντρας τα είχε χάσει· σαν παραμύθι τού φαινόταν όλ’ αυτά. Μα ύστερα, ξεχάστηκαν κι οι δυο τους εκεί, μέσα στα μύρα και στα ποθοπλαντάσματα, μέσα στις ανείπωτες τις γλύκες, τις ηδονές τις άρρητες και τις ανατριχίλες, μες στο νωχελικό μεθύσι: μεθύσι των ματιών μα και της όσφρησης και των αυτιών μεθύσι, εκεί ανάμεσα στα μεταξωτά προσκέφαλα που λες κι ανατριχούσαν κι αυτά όπως ανατριχούν οι σάρκες οι γυμνές σα σμίγουν.
- Μα ποιος ! Ποιος είν’ εκεί !
Ω, φρίκη! Ανατριχούν και τώρα οι σάρκες μα δεν είναι πια η ίδια ανατριχίλα.
Εκεί στο βάθος, μέσα στο χλομό το μούχρωμα, ένα μαύρο μούτρο, μαύρο σα χάρος, μαύρο και στεγνό, σκελετωμένο, με δυο μάτια που αν και θολά στραφτοκοπούνε να ! σα λυσσασμένου σκύλου μάτια ! στραφτοκοπούνε πιο απαίσια κι από τη λάμψη που χύνει γύρω του το γυμνό γιαταγάνι που μόνο το λεπίδι του φαίνεται, γιατί είναι μαύρο το χέρι που το κρατά, γιατί δεν έχει γλυκοχαράξει ακόμα. Μα μια γυναίκα δεν τα χάνει εύκολα.
Στην αρχή, βλέποντας τον ευνούχο μπροστά της, έτσι της ήρθε να πεθάνει μαζί με τον αγαπημένο της, το παλικάρι με το λιοκαμένο πρόσωπο και με τα κατσαρά μαλλιά.
Ο χάρος ολοένα σίμωνε. Μα η ζωή... είναι γλυκιά η ζωή σαν είναι χορτάτη η σάρκα... κι ας είναι σκλάβα τού πιο σιχαμερού αφέντη.
-	Βλέπεις; Βλέπεις, Λαλά μου, ατιμίες, βλέπεις; Τόλμησε να ’ρτει ως την κάμαρα ο σκύλος. Τόλμησε να βάλει χέρι στη σκλάβα του αφέντη μας. Μα εγώ υπερασπίστηκα την τιμή μου. Χτύπα ! Χτύπα, αλύπητα, Λαλά. Κι άλλο, κι άλλο, μη φοβάσαι να λερώσεις το ντιβάνι. Κι όταν θα δείξω τα αίματα στο Μπέη μας θα του πω τι αξίζουν δούλοι πιστοί σαν και σένα. Λαλά!...
Βλέπεις πώς ανοιγοκλείνει, το στόμα του, ξεψυχάει; Λαλά, κλείσ’ του τα μάτια!... Γιατί με κοιτάζει έτσι, Λαλά. Όχι, όχι! Δεν το ’θελα, φοβήθηκα, έσκυψα να του τα κλείσω γιατί με κοίταζαν... Δεν τον λυπάμαι, όχι… Ζεστό που είναι το αίμα του!... Τόσο αίμα ένας άνθρωπος! Έλα τώρα να σου πλύνω τα χέρια, Λαλά μου, έλα…Έτσι να ξερνά την ψυχή του κάθε σκύλος που τολμά ν' αγγίξει τον αφέντη μας... Ω ! που να παίρνει μέρες ο Προφήτης από μένα και να τις δίνει στον πατέρα μας, τον αφέντη... Τα ξανάνοιξε, Λαλά ! Δες ! Δες πώς με κοιτάζει!...

ΞΕΜΟΛΟΓΗΜΕΝΑ
Βρέχει πάλι; ε ; Ωχ ! αυτός ο βήχας !...
Μα τι μου ’ρθε τώρα και τα ξαναθυμάμαι. Ξέρετε όμως ; Έχουνε καμιά φορά το γούστο τους και τα παλιά, τα περασμένα... Μπα! όχι· δεν είν’ αυτό που λέτε: Μαύρα και σκοτεινά ήτανε τα δικά μου. Μα να, τώρα δα, έτσι που τα λέγαμε : Κάτι πράματα Καλέ, είναι να σκάνει κανείς στα γέλια, σα βάζει με το νου του, πού πάει καμιά φορά η κουβέντα... Κι ύστερα ξέρετε ; Εσάς δε σας θεωρώ πια ξένο... Αλήθεια ! Θέλετε, λοιπόν, να μιλήσουμε σοβαρά ; Μα πώς ήρθε έτσι ο λόγος ! Θε μου, αυτός ο βήχας! Αχ! έτσι έβηχε κι η μάνα μου... Το ξέρω... το ξέρω... απ’ αυτό θα πάω κι εγώ... έτσι έβηχε κι εκείνη τις μέρες που... Μα και η Άννα μας, κι εκείνη. .. Πόσος καιρός που έφυγε η Αννίτσα μας απ’ το σπίτι! Ξέρετε, ε; Σας είχα μιλήσει κι άλλη φορά για τη μεγάλη μου την αδερφή. Τώρα ποιος ξέρει! Ζει; Πέθανε ; Πού να βρίσκεται άραγες ! Ποιος ξέρει!
Μα τον Κώστα μας... το ξέρω, τον πιάσανε στην Ιταλία. Έκανε λέει κάλπικα. Μα δεν πέτυχε. Τον πιάσανε.
Αχ! αν πετύχαινε ο Κώστας μας στις δουλειές του! Σας βεβαιώ, δε θα ’μαστε σήμερα σ’ αυτή την κατάσταση. Τι καλό παιδί εκείνος ο Κώστας ! Χαμένα τα ’χω μα το Θεό ! Τι σας μιλώ τώρα γι’ αυτόν; Πού τον ξέρετε σεις τον Κώστα μας ! Ψέματα ! Τι σας ενδιαφέρει εσάς αυτός; Ένας κατάδικος! Καλά δε λέω; Ας είναι!... Το λοιπόν, εκείνη τη μέρα, το μάτι μας είχε γίνει γαρίδα απ’ την πείνα.
Κατά το σούρουπο, ο γέρος είχε γυρίσει σκνίπα στο μεθύσι. Εγώ ένιωθα κάτι ανατριχίλες... πώς να σας πω! Με το μπαρδόν... βλέπετε δε φταίω εγώ, αυτός ο αναθεματισμένος μου κόβει την κουβέντα... Έτσι έβηχε κι η... μου το είπε κι ένας πραχτικός, απ’ αυτό θα πάω μια μέρα... αδιαφόρετα λοιπόν, όλ’ αυτά τα ρεμέντια... Α! βέβαια... Οι κομπογιαννίτες καμιά φορά βγαίνουν καλύτεροι κι από τους άλλους... Καλέ, καλά λέτε ! Ψεύτες όλοι τους, δίκιο έχετε... Γιατρός σού λέει ο άλλος... Και γιατί, σας παρακαλώ, δεν βρίσκουν τη γιατρειά μου, αυτοί που κάνουν πως τα ξέρουν όλα; Καλέ, δε βαριέστε! Τι λέγαμε; Α, ναι!... Η μάνα μου είχε αρχίσει την γκρίνια. Εγώ δεν ξέρω τι μ’ έπιασε κείνη την ώρα !... Δεν ξέρω τι μου ’ρθε και:
- Καλά ! Καλά ! της λέω, άσ’ τα τώρα αυτά, άσ’ τα... παράτα τα ξεφωνητά... παράτα τα όλα κι έλα, πάμε !... Πήρα πια την απόφαση!...
Τέτοια απόφαση! Ε, τι λέτε; Μικρό το ’χετε;... Και πόση ήμουνα θαρρείτε;... Να, τόση δα! Μα να σας πω την αλήθεια, από καιρό, αυτό το πράμα μου σκότιζε το μυαλό. Από καιρό κοίταζα τις άλλες... Κι έτσι καλοντυμένες όπως τις έβλεπα !... Όλο ρωτούσα, δεξιά, αριστερά... κι όλο μάθαινα, το πώς πρέπει να φέρνεται κανείς... Ε, βλέπετε, παιδιά του δρόμου εμείς !... Τι; Ψέματα; Στους δρόμους και στα σοκάκια μεγαλώσαμε. Εκεί έμαθε κι ο Κώστας... Ο Κώστας μας, καλά! Ξέρετε!... Ας είναι...
- Έλα λοιπόν, μητέρα ! Έλα, πάμε !
Μιλιά εκείνη. Δεν είπε τίποτα για να με κάνει ν’ αλλάξω γνώμη. Τι να πει; Στο χέρι της ήτανε;... Δεν τα ’βλεπε τα χάλια μας ;
Στο αναμεταξύ εγώ είχα σιαχτεί λιγάκι. Σιαχτεί, ο λόγος το λέει. Να ! Πάστρεψα λίγο τα παπούτσια μου με το σάλιο... κάτι παπούτσια ! Τέντωσα τις κάλτσες μου και σήκωσα οσο μπορούσα το φουστάνι, για να φαίνουνται καλύτερα τα μπούτια μου. Στην αρχή είπα να τα κατεβάσω πιο κάτω για να φαίνουμαι πιο μεγάλη. Μα ήξερα πως τους άντρες... κάτι γέρους προπάντων, τους αρέσουν πολύ οι γάμπες των κοριτσιών. Πόσες φορές εκεί που πήγαινα... Καλέ για πέστε μου!... Τι καταλαβαίνουν τώρα αυτοί οι άνθρωποι και πειράζουν έτσι τα κορίτσια; Κάτι λόγια! Κάτι πράματα! Να τύχει έτσι καμιά φορά ο λόγος... Ας μην τα πολυλογούμε τώρα... Κατέβασα που λέτε δεξιά κι αριστερά τα μαλλιά μου, και με κάθε τρόπο πολεμούσα να φτιάσω τη χτενισιά μου... έτσι σαν κι εκείνες... Φτιασίδι δεν είχα. Τι κρίμα έλεγα... Πώς λυπόμουνα !... Θαρρούσα πως ήταν απαραίτητο γι’ αυτήν τη δουλειά... Μπα ! δε βαριέστε ! Αν ήτανε με το νερό να κόβεται ο βήχας... Μόνο να! εσάς που σας στενοχωρώ, αυτό με πειράζει. Σας το είπα ε; Μήτε και κόκκινο είχα να βάψω τα χείλη μου. Τα βύζαξα κι εγώ κάμποσην ώρα, τα δάγκωσα κιόλας κι έτσι φαινόντανε κόκκινα, κατακόκκινα. Τι τρελή που ήμουνα!... Αμάθητη βλέπετε. Τα ίδια και για την πούντρα· κι αυτήν την θαρρούσα απαραίτητη. Γρατσούνισα το ντουβάρι, πήρα λίγο ξερό σουβά και πασάλειψα τα μούτρα μου, έτσι για πούντρα να πούμε. Παιδί! τι να πεις ; Ύστερα μ’ ένα σβησμένο σπίρτο έβαψα τα ματοτσίνορά μου, και μα την αλήθεια... πού πήγε ο νους μου! Δε θα το πιστέψετε; Τα στήθια μου! μου φάνηκαν μικρά τα στήθια μου ! Αμ βέβαια, πόσο χρονώ ήμουνα τότες !
Είπα μια, να χώσω καμιά πετσέτα στον κόρφο μου, για να φαίνεται πως έχω φουσκωμένα στήθια. Μα ύστερα πάλι σκέφτηκα πως θα ’πρεπε να γδυθώ. ((Τι θα πει ο άλλος, σα θα με δει έτσι δα ! » είπα. « Δε βαριέσαι » ξαναείπα πάλι. Μια που πήρα την απόφαση, κακά ψυχρά ! Κλέφτρα είμαι εγώ να του πάρω λεφτά για ψεύτικα στήθια;
Η μάνα μου τα ’βλεπε όλ’ αυτά, και δεν έβγαζε μιλιά. Τι να πει;
Εγώ πάλι ήθελα να τη ρωτήσω, τούτα, κείνα... να μ’ ορμηνέψει, τι κάνουν εκείνη την ώρα ;... Πώς έπρεπε να φερθώ;...
Μα ύστερα πάλι συλλογίστηκα: Ρωτιούνται τέτοια πράματα· ψέματα; Σε μια μάνα ρωτιούνται ποτές αυτά ; Ε, τι λέτε κι εσείς;
- Έτοιμη! της είπα... Έλα, πάμε...
Ωχ! αυτός ο βήχας !
- Στάσου τώρα εσύ... στάσου λίγο μακριά... να! Περίμενέ με εδώ δα... ε; τι λες; Να κάνω το μάτι σέ κανένα ; Έτσι δεν κάνουν κι οι άλλες ; ε !...
Εκείνη, κάτι έκανε να μουρμουρίσει... Ανοιγόκλεισε δυο-τρεις φορές νευρικά τα μάτια της και στάθηκε σέ μια γωνιά... πλάι... σ’ έναν καστανά... Πώς μου μύρισαν αλήθεια τα κάστανα!... Μα ο νους μου ήταν αλλού. .. Την πείνα μου δεν τηνε σκεπτόμουνα πια... ναι... θαρρώ πως δεν πεινούσα πια εκείνη την ώρα... Μόνο να! ένιωθα κάποιο βάρος εδώ δα... να, εδώ, πάνω στο στομάχι. Κι ύστερα ένιωσα σ’ όλο μου το κορμί... κάτι... να! Πώς να το πω... σα να μ’ έτρωγαν χιλιάδες μερμήγκια... ναι, ναι, όπως όταν έχετε πολλές ψείρες και δεν ξέρετε πού να πρωτοξυστείτε... ε ; καλά δε λέω ; θα το προσέξατε... δεν μπορεί ! Να, βλέπετε, τα ’χω χαμένα... Είχατε σεις ποτέ σας ψείρες; Κι ύστερα ένας αχνός ίδρος είχε ανάψει όλο μου το κορμί... Και με συγχωρείτε κιόλας, μα πρέπει να το πω κι αυτό : Γιατί είπα πρέπει; Τίποτα δεν πρέπει, μα...
Δε μου λέτε: Γιατί όταν είναι πολύ ταραγμένα τα παιδιά τούς έρχεται έτσι... να κάνουν το ψιλό τους, με συγχωρείτε όμως... ε; Σας έτυχε καμιά φορά;...
Μόνο αυτό συλλογιζόμουνα κείνη την ώρα... μόνο αυτό. Και ξαφνικά ένιωσα κάτι πίσω μου... Ένιωσα πως κάποιος με... ωχ πώς να σας τα πω !... να, ένιωσα κάποια δύναμη που με τραβούσε, που με τραβούσε και μ’ ανάγκαζε να γυρίσω... Μου φάνηκε πως κάποιο σιδερένιο χέρι σα μια τανάλια με είχε γραπώσει από το σβέρκο και μ’ ανάγκαζε να γυρίσω πίσω... Τι παράξενα πράματα ! Λέω παράξενα, γιατί σα γύρισα δεν ήτανε κανείς κοντά μου... Πολύ πιο πέρα, είναι η αλήθεια, στεκότανε κάποιος· και φαίνεται θα με κοίταζε... Γιατί όταν τον κοίταξα, κι εγώ, οι ματιές μας ανταμωθήκανε... Τι βαριά ματιά !... Σα βαρίδι την ένιωσα να κατεβαίνει μέσα μου...
Ώστε λοιπόν έτσι; Είναι λοιπόν άνθρωποι που έχουν τέτοιες ματιές... Ώστε... ανάθεμά τόνε αυτόν το βήχα... Όχι γι’ αυτό... Μόνο να ! ανεβαίνει ο πυρετός και, όλο λέω... λέω...
Πού ήμασταν; Α !... ναι... Μόλις με είδε λοιπόν να του κάνω το μάτι ξεκίνησε αργά αργά προς το μέρος μου.
Χάρηκα! Ανατρίχιασα.
Η μάνα μου περίμενε... τα κάστανα μοσχοβολούσανε... Ήταν ένας βρομιάρης ! ένας βρομιάρης ! Κοίταξα τους άλλους τους μουσιούδες... Να ήταν τουλάχιστον κανένας απ’ αυτούς !... Με πήγε κάπου... Εκεί δα κοντά. .. Πότε φτάσαμε... πότε ανεβήκαμε... δεν το κατάλαβα ... Μα πώς κρύωναν τα χέρια του... και με ήθελε ολόγυμνη. Ε, βέβαια, έλεγα μέσα μου, έτσι θα κάνουν κι οι άλλες... με το δίκιο του ο άνθρωπος... με τα λεφτά του ! Ψέματα ;... Πήγε να με φάει... μα πώς έκανε !... Θεριό ανήμερο... Έβγαζε αφρούς απ’ το στόμα του... ναι! ναι! σας βεβαιώ... έβγαζε αφρούς... καλά, βέβαια... θα ήτανε τα σάλια του... μα εμένα, έτσι σαν αφροί μού φανήκανε... κι έτσι μ’ εκείνο το στόμα ήθελε να με φιλήσει... πώς σιχάθηκα... μα πάλι έλεγα... με το δίκιο του ο άνθρωπος... με τα λεφτά του! Ψέματα;... Πόνεσα ! Ωχ ! πώς πόνεσα ! Σας ορκίζομαι, ποτές μου δεν είχα πονέσει έτσι στη ζωή μου... ποτές μου. Μα τι ήτανε κείνος ο πόνος!... Κι αυτός... στην αρχή ξαφνίστηκε. Κι ούτε μπορούσε να το πιστέψει. Έπειτα σαν κατάλαβε, σαν πίστεψε, άμα του είπα... θαρρεί και... ναι! ναι!... όσο πονούσα εγώ!... τόσο αυτός... Στα τελευταία με παράτησε... ήρθα λίγο στον εαυτό μου... Τι σίχαμα... Τι αναγούλα μου ήρθε. Κι υστέρα ρίχτηκε αυτός πάνω στο κρεβάτι - ένα βρόμικο κρεβάτι... πολύ πιο βρόμικο κι από της μάνας μου! ρίχτηκε ανάσκελα σα βουβάλι... Ήτανε λαχανιασμένος... κι ακόμα τα σάλια του!... Όλο φουσκαλίτσες σαν αφρός... Μα ’γώ πονούσα ακόμα... κι ήμουνα δρωμένη μούσκεμα... αναμμένη... Πονούσαν και τα χείλια μου, γιατί τα ’χα δαγκάσει... επίτηδες για να μη φωνάξω, γιατί φοβόμουνα... ξέρετε η αστυνομία... οι σταυρωτήδες... το είχα μάθει κι αυτό... πως σα δεν είσαι γραμμένη !... Έτρεμα ολόκληρη... Δεν μπορώ... Να ! τόσος καιρός πέρασε κι ακόμα το θυμάμαι... ναι, δεν μπορώ να σας πω το πόσο πόνεσα... Ωχ ! πώς είχα πονέσει!... Του είπα:
- Μου δίνετε σας παρακαλώ... για να... για να πηγαίνω...
- Να σου δώσω ;... Τι; Τι θέλεις να σου δώσω ;...
- Μα να... ξέρω κι εγώ... τα λεφ... τα λεφτά...
- Μπα που να σε πάρει ο διάολος !... Μωρή εσύ είσαι βρόμικη σα... μωρή βρομάς ολάκερη, κι έχεις και μούτρα να μου ζητάς και λεφτά ;... Μωρή, αν ήταν με λεφτά, εγώ έπαιρνα κορίτσι σαν το κρύο το νερό μωρή.
Κι άρχισε να με κοιτάζει... όπως στην αρχή... Εγώ τα ’χασα, έτρεμα ολόκληρη... ύστερα μ’ έπιασαν τα κλάματα...
Εκείνος είπε:
- Σκάσε γρουσούζα !... Σκασμός !
Και πετάχτηκε έξω. Κάτω τα ’βαλε με τον άνθρωπο, με τον ξενοδόχο να πούμε. Δεν ήθελε να πληρώσει γιατί λέει... Τσακώθηκαν. Τέλος πλήρωσε.
- Καλά μωρή κούρβα ! φώναξε ο ξενοδόχος. Ξαναέλα και βλέπεις!...
Με τα κλάματα ξαναπήγα στη μάνα μου, δίχως πεντάρα. .. Γιατί σας είπα δεν ήξερα ακόμη τίποτα, ούτε τη βρόμικη αρρώστια, μήτε πως κινδύνευα να μείνω κι έγκυος... Μόνο τον πόνο είχα στο νου μου... την αναγούλα... Κι όλα αυτά δίχως πεντάρα...
Εκείνη δε μίλησε... Μόνο ανοιγόκλεινε βιαστικά, νευρικά τα μάτια της και σούρωνε τα χείλια της όπως συνήθιζε σαν ήθελε να πει καμιά μεγάλη βλαστήμια... καμιά φοβερή κατάρα.
Εγώ είπα μέσα μου: «Ξανά! Τώρα ξέρω πια τι πρέπει να κάνω... »
Είχα μάθει βλέπετε.
Αυτήν τη φορά ήταν ένας καπελάτος με παλτό και με γραβάτα. Φορούσε και δαχτυλίδια. Τι όμορφα ! Άντρακλας, ως εκεί πάνω... όμορφος άντρας !... Με πήγε σέ κάποιο μέρος που ήτανε κι άλλες γυναίκες... τέτοιες! Ξέρετε, όπως ήμουνα κι εγώ τώρα πια. Στο δρόμο περπατούσε αλάργα... Ντρεπότανε φαίνεται να τόνε βλέπει ο κόσμος μαζί μου. Μα είχα και κάτι χάλια... κάτι μούτρα : όπως είδα ύστερα στον κατρέφτη. Βλέπετε είχα κλάψει... Τα δάκρυα πασαλείφτηκαν με το σουβά και με το κάρβουνο του σβησμένου σπίρτου... Κάτι μούτρα !... Τον έβαλα και πλήρωσε το δωμάτιο... Ε ; Είχα πια μάθει!... Μάλιστα, άφησα την ντροπή κατά μέρος... Ντροπή; Τι πάει να πει ντροπή!... Γυναίκες σαν κι εμάς, μπορούν να ’χουνε ντροπή!... Τον έβαλα και με πλήρωσε πρώτα... Βλέπετε τι είναι κανείς όταν ξαίρει; Έσκανε στα γέλια όταν κοίταζε τα μούτρα μου. Μα μου φέρθηκε καλά. Έτσουζε ! Έτσουζε ! Σα να μ’ ακουμπούσαν αναμμένα καρφιά. Πόνεσα κιόλας, δε λέω : όχι όμως όπως με τον άλλο...
Ωχ πώς είχα πονέσει!...
Μου φέρθηκε σχεδόν σαν πατέρας... όλο με φιλούσε, με χάιδευε... Είχα γδυθεί μόνη μου· το ήξερα πια... Τι αστείο μου φάνηκε, όταν τον είδα σα μωρό παιδί να μου βυζαίνει τα στήθια. Κι είχα κάτι στηθάκια τότες !... Τι αστείο που μου φαινότανε... Γιατί στην αρχή... πώς να σας το πω ;... Ύστερα παρατήρησα πως στο κάθε στήθος μου είχε μια ρωγίτσα... γιατί στην αρχή... ναι βέβαια... το ξέρετε... δεν μπορεί... Πότε πότε με ρωτούσε αν καταλαβαίνω τίποτα. Δεν ήξερα τι ήθελε να καταλάβω, αυτός ο χριστιανός....Εγώ γαργαλιόμουνα, ξανάρχισα να πεινώ, συλλογιζόμουνα τη μάνα μου που περίμενε... Το σπίτι... Ξαφνικά, χτύπησαν απ’ έξω από την πόρτα. Κάποια βραχνή φωνή φώναξε άγρια:
- Άντε ! Μιαν ώρα κάνατε !... Είναι κι άλλοι... περιμένει ο κόσμος.
Εγώ τρόμαξα. Σα ρολόι χτυπούσε η καρδιά μου. Νόμισα πως ήτανε οι σταυρωτήδες... Ήξερα πως σαν δεν ήσουνα γραμμένη... μα θαρρώ σας το έχω πει αυτό... Ρίχτηκα στην αγκαλιά του, έτσι γυμνή καθώς ήμουνα ακόμα, στριμώχτηκα σα γατάκι πάνω του. Α! τι καλά που ήμουνα πάνω στο πελώριο εκείνο στήθος !... Τι καλά !
Εκείνος όλο έλεγε:
- Μη φοβάσαι μικρό... δεν είναι τίποτα... τίποτα... μη φοβάσαι...
Κι όλο έσκανε στα γέλια κοιτάζοντας τα μούτρα μου στα χάλια που ήτανε.
Πώς ένιωθα τον εαυτό μου εκεί, κοντά σ’ αυτόν το δυνατό άντρα! Ακόμα κι όλοι οι σταυρωτήδες να ερχόντανε εκείνη την ώρα... Πεινούσα όμως, πεινούσαν και στο σπίτι... Η μάνα μου περίμενε... Ψωνίσαμε. Ου! και τι δεν ψωνίσαμε κείνο το βράδυ !... Μόλις φτάσαμε στην αυλή έμπηξα τις φωνές...
-	Ψώνια!... Ψώνια παιδιά!... Θα φάμε απόψε!... Θα πασχαλιάσουμε !...
Χαιρόμουνα... γελούσα... γελούσα τόσο από τη χαρά μου, που τα μάτια μου βούρκωσαν.
Ο Κώστας μας ήτανε μικρός, δεν καταλάβαινε. Η μάνα μου σούρωνε τα χείλια της, μα το πιρούνι της έτρεμε... έτρεμε...
Μεθυσμένος ο γέρος σηκώθηκε να φάει... κι είχε μια όρεξη !... Θυμάμαι!...
Από τη μέρα κείνη δεν έλειψε πια τίποτα στο σπίτι.
Ο Κώστας πήγαινε ταχτικά σχολείο... ο μπαμπάς δε μεθούσε πια τόσο συχνά κι η μάνα μου κοίταζε το νοικοκυριό... Έτσι έβηχε. Κι έφτυνε κιόλας... Μονάχα 'γώ έχυνα πύρινα δάκρυα νύχτες αλάκερες, κουβαριασμένη πάνω στον καναπέ...
Όταν γυρνούσα κουρασμένη, σακατεμένη, φοβισμένη, μήπως και πήρα τη βρόμικια αρρώστια κι έβλεπα τη μάνα μου να μην ξεσηκώνεται, να της φαίνονται όλα φυσικά...
Αχ ! πώς τη σιχαινόμουνα !
Πού να καταλάβω εγώ τότε πως το σαράκι της αθλιότητας είχε αποτελειώσει πια το έργο του μέσα στην ψυχή Γης !... Την είχε πια αποκάμει... Μα ’γώ έλπιζα... Έβαλα όλα μου τα δυνατά... Ωχ! κι αυτός ο βήχας!... παναστατούσα... Έτσι περνούσαν οι μέρες, μια μια... κ’ οι μήνες... και τα χρόνια!... Ύστερα - γιατί και δουλειά βρήκα, και ίσως να μπορούσα. Έτσι θαρρούσα, έτσι μου φαινόταν... Τότες ακόμη μου φαινόντανε εύκολα τα πράματα... Όμως άμα δοκίμασα. Τότες κατάλαβα πώς... ν’ αποκατασταθώ... Μπα ! αν ήτανε έτσι με το νερο μονάχα να κόβεται... Με είχε πάρει πια το ρέμα... Κι όταν θέλησα να τα παρατήσω... Αχ !
Μα τι τα λέω;
...Τι σας τα λέω εσάς;...

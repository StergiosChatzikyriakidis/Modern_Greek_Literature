ΑΛΛΑΓΗ ΔΡΟΜΟΥ 
Ο Γιάννης ο Φόγκας δούλευε, εργαζότανε να τελειώσει κάποιο σχέδιο που το μεσημέρι ένας μαρμαράς φίλος του τον είχε παρακαλέσει να του κάνει. Του είχε δώσει και λεπτά.
Είχε πληρωθεί καλά, έτσι νόμιζε, και με τα λεπτά που του ήρθανε στην τσέπη του ήρθε και η ελπίδα.
Απ’ το σπασμένο γυαλί αισθανόταν τον αέρα ψυχρό να του χτυπά στο πρόσωπο.
—  Άμα πάει καλά η δουλειά, θα το βάλω!...
Ο ήλιος έπεφτε πάνω στο τραπέζι του. Και αυτός δούλευε.
Θα έστελνε να πάρει λίγο κρέας να φάνε και θα ρίξουνε πατάτες ή μακαρόνια...
Αισθάνθηκε τις μαύρες σκέψεις να έρχονται όμοιες με μαύρα όρνεα: Α στο διάολο! είπε και κούνησε το κεφάλι για να φύγουνε σα να είχαν σταθεί επάνω του.
Ο Κάμπιας, ο μικρός υπηρέτης του με τη μεγάλη μύτη την κόκκινη, ήρθε. Του έδωσε να ψωνίσει. Είχεν ο Φόγκας φίλους χασάπηδες που δε θα τον γελούσαν όταν έλεγε τ’ όνομά του.
Ο Κάμπιας έφυγε. Αυτός άρχισε το τραγούδι. Πάλι όμως τον πείραξε κάτι και, καθώς αυτός τραγουδούσε, άρχισε να του φλυαρεί σα γλωσσού πεθερά. Καλύτερα να έκανε οικονομία! Αφού χρωστά δυο νοίκια στο μαγαζί και άλλα δυο και κάτι στο σπίτι, στον μπακάλη, στον φούρναρη, στον μανάβη και κάμποσα στον γαλατά από καιρό που έπαιρναν γάλα για το παιδί!... Δεν κάνει καλά διόλου, διόλου να ξοδεύει τόσα!...
Και άλλοι χρωστούνε! Σιγά σιγά θα πληρώσω. Θ’ αλλάξουνε οι καιροί... σκέφθηκε για απάντηση σ’ αυτά που άκουγε, και άρχισε να τραγούδα πιο δυνατά, για να μην αφήνει τις σκέψεις να τον ενοχλούν, ή να μη τις ακούει.
—  Μπρε, τραγούδι!
Και στο μέρος του σπασμένου γυαλιού είδε το πλατύ, το κόκκινο, με τα μάτια τα γαλανά, πρόσωπό του Σουρούπη.
—  Τι να κάνω; Τραγουδώ μήπως μαγέψω την τύχη με το τραγούδι μου! Και της τραγουδώ όλο τρελά και χαρούμενα τραγούδια!
—  Να σου πω, δεν κάνεις και κακά!
—  Θα ’ρθεις μέσα;
—  Έτσι λέω... Μη δε με θέλεις;
—  Μπα!
Το πρόσωπο το κόκκινο τραβήχτηκε απ’ το σπασμένο γυαλί και πάλι πιο ελεύθερος μπήκε ο άνεμος, ψυχρός, και είδε ο Φόγκας τον αντικρινό τριανταφυλλή τοίχο.
Ο Σουρούπης μπήκε μέσα και πλησίασε στο τραπέζι να δει το σχέδιο.
—  Συ θα το κάνεις αυτό; ρώτησε.
—  Όχι!
Ο Σουρούπης είδε σκόνη πολλή πάνω στο τραπέζι.
—  Βρε αδελφέ, δεν καθαρίζεις λίγο;
—  Θα καθαρίσω! του απάντησε ο Φόγκας.
Και σα να ορθώθηκε μπρος του μεμιάς γιγαντόσωμη η φτώχεια, η δυστυχία...
—  Η σκόνη δεν είναι μεγάλο πράγμα, είπε αφήνοντας το μολύβι να πέσει πάνω στο σχέδιο. Αυτή φεύγει, καθαρίζεται οπόταν θέλεις! Άλλο είναι...
Σταμάτησε. Δεν ήθελε να πει περισσότερα κι έσκυψε στην εργασία του, ενώ ο Σουρούπης, αφού έφερε γύρω όλο το εργαστήρι κοιτάζοντας τα γλυπτικά έργα και στάθηκε περισσότερο σ’ ένα γίγαντα πεσμένο που προσπαθούσε να σηκωθεί, έφυγε. Τότε ο Φόγκας μουρμούρισε: Τι θέλεις να πεις τον πόνο σου σ’ αυτόν; Καταλαβαίνει αυτός;
Πέρασε λίγη ώρα ήσυχη.
Η πόρτα άνοιξε πάλι και μαζί με τον Κάμπια μπήκε ο Κουλόπουλος, ένας συνάδελφός του, φτωχός κι αυτός.
 — Τι κάνουν στο σπίτι; ρώτησε ο Φόγκας τον Κάμπια.
—  Το παιδί κοιμάται, η κυρά συγυρίζει.
—  Για τα ψώνια είπε τίποτα;
—  Ναι, είπε: «Τι τα θέλει, ο χριστιανός, τόσα ψώνια;»
Και ο Κάμπιας σχεδόν μιμήθηκε τη γυναίκα του Φόγκα, πώς του είπε.
Ο Κουλόπουλος πλησίασε περισσότερο.
—  Πώς πάει η δουλειά; ρώτησε σκυθρωπός.
—  Κακά και ψυχρά!
Ο Κουλόπουλος τον κοίταξε, κούνησε το κεφάλι, έπειτα γύρισε και προχώρησε μες στο εργαστήρι.
— Εσύ; τον ρώτησε ο Φόγκας.
— Εγώ; Τρισχειρότερα!
Είχε σταματήσει στον χτυπημένο γίγαντα, που φαινότανε να προσπαθεί μάταια να σηκωθεί.
— Αυτό θα το στείλεις στην έκθεση; ρώτησε.
— Τίποτα δε στέλνω, τίποτα! Και που έστειλα το άλλο, τι κέρδισα; Ποιο ήτανε το ηθικό κέρδος, ή το υλικό; Ποιο;...
Ο Φόγκας δεν το είχε σκεφθεί αυτό από πριν, να μη στείλει το έργο του στην έκθεση, αλλά κείνη τη στιγμή αυτό του ήρθε να πει. Και το βρήκε καλό.
— Τίποτα, τίποτα! Εδώ δεν είναι για τέχνη! Μπαγαποντιά και κλίκες, κλίκες!.. Στο διάολο! έκανε.
Και άρχισε να λέει, χωρίς να κοιτάζει τον Κουλόπουλο, έτσι, σα να παραμιλούσε ή σα να έλεγε σε κάποιον που δε φαινόταν:
— Μια μέρα καλή δεν μπορούμε να δούμε! Τυραννία, δυστυχία! Μόλις ξημερώσει, αρχίζει το βασανιστήριο ίσαμε που θα βραδιάσει. Αλλά μην και στον ύπνο βρίσκεις ησυχία;...
Ο Κουλόπουλος τον άκουγε χτυπώντας το πόδι του στο πάτωμα και, όταν για μια στιγμή ο Φόγκας στάθηκε, ένωσε τα χέρια του και τα έσφιξε νευρικά.
Ο Κάμπιας πλησίασε τον Φόγκα και του είπε σιγά, με κάποια αθωότητα ψεύτικη ριγμένη στα μάτια του:
— Να πάω να παίξω;
Μ’ ένα κίνημα του χεριού τον έδιωξε, χωρίς να τον κοιτάξει.
— Και όλοι σε περιφρονούν που δεν έχεις, όλοι! Ο μπακάλης δε σηκώνεται απ’ τη θέση του, ο ταβερνιάρης μένει ξαπλωμένος και οι γείτονες κουνούν το κεφάλι και χαίρονται... Και συ όλα τα βλέπεις, όλα, και κάνεις ότι δεν τα βλέπεις και σκύβεις το κεφάλι σα να έχεις κάνει καμιά ατιμία! Και όταν κάθεσαι, σέρνεις τα πόδια σου πίσω, μη δούνε τα σχισμένα σου παπούτσια!
Στη στιγμιαία σιωπή που έγινε, άκουσαν έξω τη φωνή του Κάμπια να γαβγίζει κάνοντας το σκύλο.
— Αλίμονο! είπε σιγά ο Κουλόπουλος.
Εμπρός απ’ τα μάτια του, καθώς στράφηκε λίγο στο παράθυρο ο Φόγκας, πέρασε ο Κάμπιας πηδώντας με τα τέσσερα, με χέρια και με πόδια, πάνω στο αντικρινό πεζοδρόμιο και παίζοντας μ’ ένα κανελί σκυλί, όπως παίζουνε μεταξύ τους τα σκυλιά.
Για λίγο άφησε τις σκέψεις και τον είδε. Είχε όλα τα κινήματα του σκύλου. Και κόντεψε ο Φόγκας να τρομάξει στη σκέψη που του ήρθε, μη μόνο το σώμα είχε ο Κάμπιας ανθρώπινο!
Ο Κουλόπουλος τον πλησίασε:
— Πολύ κακιά είναι η θέση μας, αλλά τι να κάνουμε; Η μοίρα μας φταίει! Υπομονή... είπε.
Ο Φόγκας τον κοίταξε άγρια. Η τελευταία λέξη τον θύμωσε: Υπομονή; Τι λες! Οχι, μα το Θεό, όχι!... Όλα θα τα κλοτσήσω μόλις μου δοθεί ευκαιρία! Στο διάβολο η τέχνη!...
Και σκέφθηκε αυτό που είπε, να πετάξει την τέχνη. Πόσες φορές το είπε, αλλά...
Εκείνη τη στιγμή έξω ακούστηκε ρόγχος όμοιος θηρίου και ένα αυτοκίνητο πέρασε σηκώνοντας σύννεφο σκόνης.
Το σκυλί το κανελί όρμησε πίσω γαβγίζοντας, όμοια και ο Κάμπιας. 
— Να ’τοι! Να ’τοι οι μικροθεοί! Χρήμα! Αυτό μπορείς να κάνεις; Όχι; Τότε πήγαινε και πνίξου καλύτερα...
Ο Φόγκας μιλούσε και πρόσεχε σε ό,τι έλεγε σα να άκουε ξένο να μιλά. 
Η πόρτα άνοιξε και ένας ταχυδρόμος φάνηκε κρατώντας ένα γράμμα. 
— Βάλ’ το κει! του είπε δείχνοντας το τραπέζι.
Ο ταχυδρόμος έφυγε αφήνοντας την πόρτα ανοιχτή. Σε όχι πολύ έφυγε και ο Κουλόπουλος.
Ο Φόγκας τον ακολούθησε λίγο ζητώντας τον Κάμπια. Τον βρήκε να παίζει με παιδιά της γειτονιάς. Την ώρα κείνη τον είχανε πιάσει και όλα μαζί τον χτυπούσανε στις πλάτες δυνατά όσο μπορούσαν, ενώ λίγο βήματα πιο πέρα το σκυλί το κανελί, που έπαιζε πριν, στεκότανε και τους κοίταζε με κατεβασμένη λίγο την ουρά.
Ο  ήλιος είχε χαθεί απ’ τα θολά τα σύννεφα που είχανε σκεπάσει τον ουρανό.
Μπήκε μέσα. Έπεσε πάλι στην εργασία του, αλλά δεν μπόρεσε να εργασθεί και πολύ. Το σκοτάδι είχε έρθει. Είδε την επιστολή τότε και, ανάβοντας ένα λυχνάρι, άρχισε να τη διαβάζει.
Ήταν ενός θείου του πλουσίου το γράμμα αυτό, ενός αδελφού του πατέρα του, που ζούσε στο εξωτερικό και που από καιρό τα είχε χαλασμένα μαζί του γιατί ο θείος του αυτός ήταν ενάντιος στην ιδέα να σπουδάσει τη γλυπτική. Τον ήθελε μαζί του έμπορο.
Μόλις επροχώρησε λίγο διαβάζοντας και είδε και πάλι την υπογραφή, στάθηκε. Η καρδιά του χτυπούσε δυνατά. Εκείνο που είχε ζητήσει, την ευκαιρία να πετάξει την τέχνη, να την, είχε έρθει!
Τι να κάνω; ρώτησε τον εαυτό του.
Αισθάνθηκε στενοχώρια μεγάλη, μεγάλη. Ο θείος του του έγραφε ότι είχε μάθει τη φτώχεια του, αλλ’ αντί να λυπηθεί, χάρηκε! Γιατί αυτή η φτώχεια ίσως θα τον σωφρόνιζε και θα τον έκανε να παρατήσει εργασία που δεν έχει καμιά σημασία πια... Μπορούσε να βγάλει λεπτά και με λίγο κόπο; Εδώ ήθελε ταλέντο...
Ο Φόγκας εξακολούθησε το διάβασμα.
Στο τέλος τού έλεγε ότι, αν ήθελε και αν σωφρονίστηκε, να πήγαινε κοντά του.
Ο Φόγκας έμεινε συλλογισμένος. Τα λόγια που είχε πει στον Κουλόπουλο και πολλά άλλα του ήρθανε στο νου του. Θυμήθηκε ύστερα τι ευτυχισμένος άνθρωπος ήταν ο θείος του. Έτρωγε, έπινε χωρίς να φροντίζει για τίποτα. Η δόξα δεν τον πείραζε ποτέ. Όλα τα θεωρούσε μικρά πράγματα μπροστά στην καλοπέραση.
— Τι κατάλαβες; ρωτούσε συχνά τον εαυτό του.
— Ό,τι έφαγα και ήπια! απαντούσε αυτός.
Ο Φόγκας τον περιφρονούσε, τον έλεγε ζώον, που ζούσε για να τρώει και χωρίς μάλιστα να τρώγεται, αλλά...
Και τώρα σκέφθηκε ο Φόγκας: Είχα δίκαιο; Κατέβασε το κεφάλι: Τώρα τι θα κάνω;
Ο θείος του του έλεγε να πάει κοντά του, αφού στείλει κατά διαβόλου τέχνες και καλλιτεχνίες. Και χωρίς αυτά ο άνθρωπος δε θα περνά καλά;
Τώρα τι θα κάνω; ρώτησε πάλι και αισθανόταν κάτι να τον σφίγγει, να τον βαραίνει.
Άκουσε μια βουή, ένα βόγκο. Το παράθυρο έτριξε, η πόρτα, και απ’ τη στέγη πέσανε πετρίτσες. Είχε σηκωθεί άνεμος.
Σα να μην ήθελε να πάει και να καταριότανε κρυφά το γράμμα, αλλά κάτι εικόνες δυστυχισμένων ήμερων που είχε περάσει αρχίσανε να περνούνε...
Ναι, ναι, τι του έδωσε η τέχνη; Λύπες, φτώχειες, στενοχώριες. Αλλά μη μόνο σ’ αυτόν;...
Σκοτάδι βαθύ είχε πέσει έξω και ο άνεμος βογκούσε άγρια. Το φως του μικρού λύχνου έτρεμε θαμπό και μια κάφτρα άρχισε να γίνεται στο φιτίλι.
Αυτός περπατούσε νευρικά.
Απεφάσιζε να πάει, αλλά κάτι τον ενοχλούσε, δεν ήταν σύμφωνο, δεν τον άφηνε και του έφερνε ζάλη. Και μαζί μ’ αυτό, βοηθός του ήταν η θέα των έργων του... Ξαφνικά όμως θύμωσε, και θύμωσε πολύ.
Να, έτσι θα γίνει! είπε με μανία κουνώντας το κεφάλι.
Και αρπάζοντας ένα σφυρί, άρχισε να χτυπά και να συντρίβει τα γύψινα και τα μαρμάρινα έργα του... Το εργαστήρι γέμισε κομμάτια από γύψους και μάρμαρα, που ασπρίζανε κάτω στο υποσκότεινο πάτωμα.
Η βροχή άρχισε να χτυπά ραγδαία το παράθυρο, την πόρτα.
Έπειτα, καθώς αυτή έπαυε, ο άνεμος ακουγόταν μόνος να βογκά.
Η αστραπή έσχιζε κάθε τόσο το σκοτάδι και φαινότανε σα να πάλευε κάπου να πιαστεί για να ζήσει.


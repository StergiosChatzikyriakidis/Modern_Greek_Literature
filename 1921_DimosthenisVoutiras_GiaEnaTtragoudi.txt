ΓΙΑ ΕΝΑ ΤΡΑΓΟΥΔΙ
Τα ποτήρια ήτανε γεμάτα απ’ το κιτρινωπό κρασί... Α, το χρήμα, όταν πέσει, λίγο, πολύ, στα ελεύτερα παιδιά, αυτά δεν το εκτιμάνε, ούτε σκύβουν το κεφάλι για να το φυλάξουν, αλλά το σκορπάνε, το πετούνε! Έτσι να ’ταν όλος ο κόσμος, ποιος θα ’ταν ο δυστυχής;...
Κοντά μας ένα μαγκάλι μας ζέσταινε λίγο, αλλ’ ο άνεμος μες στο μαγαζί κείνο από παντού έμπαινε, σα να ’μαστε σ’ ένα μεγάλο κοφίνι μέσα.
Κι έτσι μου φαινότανε πώς ο άνεμος στεκόταν απ’ έξω κι έχοντας αγκαλιασμένο το παλιομάγαζο, μας κοίταζε απ’ τις τρύπες που ’χε και μας φυσούσε δυνατά κάθε τόσο...
Και τρέμαμε οι κακομοίρηδες. Αυτό όμως ήτανε στην αρχή, γιατί έπειτα ούτε τον λογαριάζαμε. Ο παλιός θεός είχεν έρθει σε βοήθειά μας. Αυτός μας παρηγόρησε, μας ζέστανε, μας έκανε τα πάντα να λησμονήσουμε...
— Ε Σπερατζό, γιατί φυσιέσαι με την παλιορεπούμπλικά σου;...
Και κοίταζε ψηλά τη μαυρισμένη οροφή του μαγαζιού. Θα ’χε ζεσταθεί...
Έτσι είναι! Αφού οι άνθρωποι μας εγκατέλειψαν, έχουμε τους παλιούς θεούς που μας σκεπάζουν! Έχουμε τις φευγάτες απ’ τη χώρα αυτή Χάριτες, που δεμένες, ναι, δεμένες στον έρωτά μας, έρχονται για μας οπόταν εμείς θελήσουμε...
Αλλά να, η λύρα του γερο-Σκούλη σε λίγο άρχισε να παίζει. Και σε όχι πολύ και η φωνή του ακούστηκε, μια φωνή σπασμένη, σκουριασμένη, σαν παλιά κλειδαριά που δουλεύει με κόπο...
Μείναμε άφωνοι για ν’ ακούσουμε.
Τραγουδούσε ένα τραγούδι παλιό, που ’χανε βγάλει για μια γυναίκα που σκότωσε τον άντρα της. Κι έκλαιε τον άντρα, τα νιάτα του, τον άδικο σκοτωμό του, κι έβριζε τη γυναίκα τη στρίγκλα, τις γυναίκες...
Ο Βαλάντας, ένας απ’ το γύρο μας, άμα πλησίαζε στο τέλος του το τραγούδι, σήκωσε το χέρι του για να πάψει το τραγούδι και η λύρα.
— Μια στιγμή, γερο-Σκούλη! του είπε. Κι ύστερα σε μας: Τον είχα γνωρίσει εγώ μικρός αυτόνα το σκοτωμένο! μας είπε. Ήτανε δάσκαλός μου. Πήγαινα τότε στο δημοτικό σκολειό, ένα μεγάλο μακρύ δωμάτιο που χώραγε διακόσια παιδιά! Και μου φαίνεται ακόμα και τώρα σα να τον βλέπω ανεβασμένο στα θρανία πάνω για να μας βλέπει, όταν τελειώναμε απ’ τον πίνακα, να φέρνουμε τα θρανία γύρω γύρω και δυο δυο, σέρνοντας τα πόδια σύμφωνα με τον κρότο του κουδουνιού. Κάποιο απ’ τα μεγάλα παιδιά, πάνω στην έδρα, κρατούσε το γλωσσάκι του κουδουνιού και το χτυπούσε ρυθμικά...
Ήταν αυτός ο δάσκαλος ένας ωραίος άντρας, ψηλός, μελαχρινός, σμιχτοφρύδης. Κι όλο αστεία χοντρά έλεγε στα παιδιά, που τα έκανε να κοκκινίζουν...
Τον άλλο χρόνο δεν τον είδα.
Είχε πάει σ’ άλλο μέρος.
Μετά λίγα χρόνια άκουσα αυτό το τραγούδι και παραξενεύτηκα, γιατί έλεγε τ’ όνομά του. Ύστερα από λίγο απάντησα ένα παιδί, συγγενή του δάσκαλου, κι αυτό μου διηγήθηκε τι είχε συμβεί.
Αυτός ο δάσκαλος στον τόπο που πήγε παντρεύτηκε. Πήρε μια κόρη όμορφη και με λεφτά. Αλλά δεν περνούσανε καλά, γιατί αυτός είχε πολλά κακά. Αγαπούσε τις γυναίκες και μαζί ό,τι άλλη απόλαψη αγαπούσαν οι αρχαίοι Έλληνες... Καταλαβαίνετε... Κι έτσι δεν πήγαιναν καλά. Και μάλιστα, γιατί την είχε και βαρεθεί, όπως συμβαίνει συχνά, της έδινε το ταχτικό της ξύλο!
Τότε είχε έρθει στη γειτονιά τους κι άνοιξε ένα καφενεδάκι κάποιος που χε βγει απ’ τη φυλακή. Είχε σκοτώσει κι αφού έκανε την ποινή του, βγήκε.
Η γυναίκα του δάσκαλου, πώς, πώς συμπάθησε αυτόν τον άνθρωπο της φυλακής, που κάθε βράδυ έπαιζε το μπουζούκι του και τραγουδούσε τραγούδια της φυλακής λυπητερά. Και δεν άργησαν να τα φκιάξουν.
Αυτά το παιδί τα χε νιώσει, γιατί έμενε κάμποσον καιρό κοντά τους, αλλά πού τολμούσε να πει λέξη στο δάσκαλο! Ύστερα όμως έφυγε και πήγε στην πατρίδα του.
Μετά καιρό, μαθαίνει πως το δάσκαλο τον σκότωσε η γυναίκα του μαζί με τον καφετζή, το φονιά, και, αφού τον σκοτώσανε, τον ρίξανε στη γραμμή του σιδερόδρομου, που περνούσε κοντά εκεί, για να τον κομματιάσει αυτός κι έτσι να κρύψουνε το έγκλημά τους!... Αλλ’ ο μηχανικός είδε κάτι στη γραμμή και σταμάτησε τη μηχανή. Πιάσανε τότε κι αυτήν και τον καφετζή και τους κλείσανε μέσα... Αυτή είναι η ιστορία η αληθινή του τραγουδιού!
Και ο Βαλάντας στράφηκε στο γερο-Σκούλη:
Έλα, του είπε, άρχισε τη λύρα σου, αλλά μην τραγουδάς, ούτε να παίξεις το τραγούδι της γυναίκας που σκότωσε τον άντρα της,  συρμένη απ’ την αγάπη ενός φονιά! Παίξε άλλο... Τραγούδα για τους πολέμους, για τους ανθρώπους, που δίκαια σκοτώνονται, γιατί δεν αξίζουνε να ζούνε σαν άνθρωποι! Πες για τους ταπεινούς που γύρω σε θρόνους σέρνουνται... Κι επιτελούς, τραγούδα για την ψεύτικια δόξα των πολεμιστών, των μεγάλων στρατηγών, όπως τους λένε! Σε μας, τους δυστυχισμένους εργάτες της σκέψης, η γυναίκα στέκεται ψηλά, ιερή! Και δε θέλουμε βρισιές για τις γυναίκες!...
Σταμάτησε κι ακουμπώντας τα δυο δάχτυλα στο τραπέζι, έστριψε το κεφάλι στην πόρτα σα να ’χε ακούσει κει κρότο ή περίμενε κάποιον ν’ ανοίξει.
Ακούστηκε ο άνεμος να τραγουδά απόμακρα, σα να χε αφήσει το παλιομάγαζό μας και τραγουδούσε μ’ άλλα συντρόφια του, μακριά καθισμένος. Γλεντοκοπούσαν.
Στα χείλια του Βαλάντα φάνηκε ένα χαμόγελο και μ’ αυτό στράφηκε σε μας:
— Κι έπειτα, δε μου λέτε; μας είπε. Αν θέλανε να πάνε δίκαια, θα βρισκόταν τόσο χαρτί και τόσο μέρος στη γη να χωρέσει τα τραγούδια που θα έβγαζαν για τους άντρες, για τα κακά, τα κακουργήματα που κάνουν στις γυναίκες;...

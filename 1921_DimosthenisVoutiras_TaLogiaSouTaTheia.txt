. ΤΑ ΛΟΓΙΑ ΣΟΥ ΤΑ ΘΕΙΑ…
Βάδιζε γρήγορα. Άνεμος δυνατός φυσούσε και σύννεφα τριγυρίζανε στον ουρανό και άλλα ήτανε πεσμένα, ξαπλωμένα, χωρισμένα στα πλάγια του Υμηττού, όμοια τα περισσότερα με Βακχίδες, με νεράιδες των συννέφων, που εορτάζαν εκεί κάποια εορτή...
Είδε ότι, αν δεν ήταν άρρωστη η αδελφή του, θα είχε κάποια ευτυχία, και με πόθο κοίταξε, πήγε ο νους του στις ημέρες που είχαν περάσει. Προσπάθησε να ησυχάσει πάλι τον εαυτό του.
Θα περνούσε κι αυτό, η κράση της αδελφής του ήτανε γερή. Και έπειτα κανένα όνειρο δεν είχε δει κακό, να του λέει με τη συμβολική του παράσταση το κακό που θα ερχόταν! Και τα πνεύματα που τον βοηθούσαν; Α, δε θ’ άφηναν, θα σκορπίζανε το κακό!...
Μετά σκέφθηκε που θα πήγαινε στο πλουσιόσπιτο, για το σχέδιο, κι αισθάνθηκε ανησυχία δυνατή. Πάλι όμως ησύχασε και έπεσε στη σκέψη τι θα αγόραζε, τι θα έκανε...
Ξαφνικά, σα να βγήκε από κάπου που είχε βυθιστεί, ετρόμαξε που θυμήθηκε πως θα πήγαινε για το σχέδιο, αλλά μεμιάς ο νους του έτρεξε στα πνεύματα.
— Α, σεις πνεύματα, είπε, κοιτάζοντας το κενό με βλέμμα γλυκό, πνεύματα αγαπητά, θα με βοηθήσετε, δεν είναι έτσι;... Μα τι ρωτώ;... Το ξέρω, το ξέρω!... Μπορεί να μη με βοηθήσετε;...
  Κι αισθάνθηκε πλημμύρα συγκίνησης για την αγάπη που του είχανε τα πνεύματα. Πέρασε πρώτα απ’ το γιατρό. Αυτός του έδωσε θάρρος πως δεν υπήρχε κίνδυνος και του είπε και πως για κει ετοιμαζότανε να πάει.
Με τον Αράκη ο γιατρός γνωριζότανε χρόνια, αλλ’ αυτή τη φορά ο  Αράκης τον κοίταζε σα να μην τον ήξερε, κοίταζε τη μακρουλή μύτη του, τα μαύρα μαύρα μαλλιά του, τα αραιά γενάκια του κι επεθύμησε ξαφνικά πολύ, πολύ επεθύμησε να ’ταν αυτός.
Έφυγε απ ’ εκεί, άφησε το ήσυχο γραφείο του γιατρού με τις φωτογραφίες και με τη ζωγραφιά της μάνας του, μεγάλη, σε χρυσή κουρνίζα, που του θύμισε μια άλλη μάνα, που τη μορφή της μόνο στο νου του τη ζητούσε να τη δει, αλλά και κει την έβρισκε σβησμένη απ’ το χρόνο!...
Περνώντας απ’ την ταβέρνα του κυρ Δημητρού, που σύχναζαν οι φίλοι του, είδε στην αυλή της, τη σκεπασμένη με κληματαριά, γυμνή τώρα από φύλλα, και κοντά στα βαρέλια, που στη γραμμή ήτανε σαν έτοιμα για μάχη, το Νικία να κάθεται και να μιλεί με ύφος σοβαρό με τον ταβερνιάρη, ένα παχουλό γεροντάκι με πρησμένα μάτια.
Είχανε δυο ποτήρια εμπρός τους, το ένα μισογεμάτο και το άλλο άδειο, του Νικία.
Εκάθισε κοντά τους και άκουσε τι λέγανε.
Ο Νικίας μιλούσε για το κρασί, πως έπρεπε να γινότανε και προτιμούσε την παλιά μέθοδο, την αρχέγονο, καθώς την έλεγε...
Πέρα λίγο και κάτω από μέρος σκεπασμένο με λαμαρίνες, όπου ήτανε και το τεζάχι, ένας με γένια μακριά και που στη μέση ήτανε ψαρά έτρωγε...
Ο  Αράκης είδε ότι έτρωγε κουκιά και θυμήθηκε που μια φορά, για να δει ένα θειο του, πεθαμένο τώρα από καιρό, να τρώει κουκιά και να πίνει νερό με ντενεκεδένιο ποτήρι, ζητούσε και αυτός, άμα 
έτρωγε κουκιά, να πιει νερό με ντενεκέ!... Ο Νικίας πάνω σ’ αυτό τον ρώτησε πως ήτανε η αδελφή του και ο  Αράκης του είπε. Σούφρωσε ο Νικίας τα φρύδια του και έριξε το βλέμμα αλλού, και αφού έμεινε μια στιγμή έτσι:
— Δε βαριέσαι!... είπε μ’ ένα τίναγμα της κεφαλής. Ό,τι είναι να γίνει θα γίνει!... Μην το σκέπτεσαι πολύ! Και αν λυπηθείς, τι θα κάνεις; Άσ’ τα! Ανθρώπινα πράγματα!... Βρώμικα!...
Και πάλι ο Νικίας άρχισε άλλη ομιλία. Κάτι τον ρώτησε ο ταβερνιάρης και έγινε μεμιάς πατριώτης απογοητευμένος.
Προτιμούσε, έλεγε, να μη γινόταν η επανάσταση, να μην ξαναρχόταν η Ελλάς στη ζωή! Καλά ήτανε πεθαμένη έναν ένδοξο θάνατο! Καλύτερα να βρισκότανε στην ιστορία μόνο μαζί με τους άλλους λαούς, τους παλαιούς, εκείνους που χαθήκανε, τους Ασσυρίους, Βαβυλωνίους, Λυδούς και λοιπούς!...
Ο  Αράκης τον κοίταζε και τον έβρισκε γεμάτο ευτυχία. Και καθώς ήταν κοντός, αδύνατος, με μεγάλα δόντια, του φάνηκε ότι είχε κάτι του αγρίου θηρίου, που ενώ είναι αδύνατο, σκελετωμένο πολλές φορές, είναι όμως γεμάτο δύναμη και ευκινησία.
Θυμήθηκε και που, ενώ ήτανε ο μεγαλύτερος της παρέας, σαράντα οκτώ χρονώ σχεδόν, ποτέ δεν είχε εργαστεί, αλλά ζούσε κοντά στη γριά μάνα του με χρήματα που τους έστελνε ένας αδερφός του, έμπορος στην Πόλη. Έλεγε μόνο, από καιρό, πως γράφει δικιά του φιλοσοφικιά θεωρία...
Ο  Αράκης πήγε να χαμογελάσει στη σκέψη πως ήτανε δυνατό ο Νικίας να έβρισκε καιρό να γράφει, αφού κοιμότανε στις μικρές ώρες της νύχτας και ξυπνούσε στις μεγάλες της ημέρας. Και άμα σηκωνότανε, στο καφενείο ευθύς και συζήτηση φιλοσοφική, πολιτική κάποτε, και το βράδυ ταβέρνα, κρασί, φιλοσοφία... Στην πόρτα, καθώς σκεπτόταν αυτά, φανήκανε δυο απ’ τους συντρόφους τους.
  — Να και οι ποιητές μας! έκανε ο Νικίας δείχνοντάς τους.
— Απ’ το πρωί στην εκκλησία! είπε ο Γοργίλης.
— Εις τον ναόν του Θεού, που κατανικά τη λύπη, χύνει την ευθυμία και δίνει καρδιά στον απελπισμένο, είπε και ο Σπυρότος, κρατώντας με το ’να χέρι τη ρεπούμπλικά του, ενώ το άλλο το είχε τρυπωμένο στο κοντό σακάκι του.
— Ορίστε! τους έκανε ο Νικίας με ευγένεια.
Αυτοί πλησιάσανε. Πρώτος ο Σπυρότος, με χαμόγελο πονηρό, και πίσω ο Γοργίλης, σοβαρός, με σκονισμένη τη ρεπούμπλικά του σε μια μεριά.
— Άσε με! είπε αυτός, άμα πήγε κοντά. Πάλι πήρα κινίνο σήμερα!
— Μα εγώ το ’πα για σένα! του είπε ο Νικίας. Εσύ πάσχεις από φόβο της αρρώστιας! Έλα, καθίστε τώρα! Φέρε μας μισή οκά και κανένα μεζεδάκι! Κυρ Δημητρό!...
Ο κυρ Δημητρός είχε σηκωθεί και έπλενε ποτήρια.
— Τώρα, τώρα! είπε χωρίς να στραφεί.
Ο Γοργίλης κοίταξε με ύφος ξαφνιασμένου τον Αράκη και τον ρώτησε με κούνημα του κεφαλιού. Αυτός του ένεψε πως δεν ήξερε.
Ο Νικίας χαμογελούσε κι έδειχνε τ’ αραιά και μεγάλα κιτρινωπά του δόντια.
— Έτσι που λέτε, είπε τρίβοντας το γόνατό του γρήγορα.
Και όταν είδε τη μισή οκά να έρχεται:
— Δεν υπάρχει λύπη, δεν υπάρχει τίποτε για τους δυνατούς! Γέλα! Αυτό, αυτό κάνε! Και στο θάνατο! Εμπρός! Και αν κλαις, ανόητε, τι θα κερδίσεις; Γέλα λοιπόν και μούντζωνε! Αυτό είναι το καλύτερο!
Το κρασί έφυγε γρήγορα, χάθηκε μες στα στόματα, και τα ποτήρια άδεια έμειναν πάνω στο τραπέζι. Δε μιλούσανε.
Ο  Αράκης κοίταζε τα βαρέλια σαν όλο να τα μετρούσε, και του φαινότανε πως κι αυτά τον κοιτάζανε, με χαμόγελο όμως αυτά. Και έβρισκε να ’χανε κάποια ομοιότητα με τον ταβερνιάρη, τον κυρ Δημητρό, αλλά δεν μπορούσε να βρει σε τι μοιάζανε.
Ο Γοργίλης σκεπτότανε, και κάποτε τα υγρά μαύρα με κάτι πρασινωπό μάτια του γυρίζανε δω και κει και έκανε και μια κίνηση προς τα επάνω της κεφαλής. Ο Νικίας έτριβε το γόνατο σιγά και είχε κατεβασμένο το κεφάλι, ενώ ο Σπυρότος τους κοίταζε όλους καμπουριασμένος.
— Κρασί, κρασί! έκανε ξαφνικά σφίγγοντας τις γροθιές του μ’ έναν τιναγμό.
— Α, έκανε ο Νικίας υψώνοντας το κεφάλι, το παν να γινόταν κρασί!
— Και συ; τον ρώτησε ο Γοργίλης.
— Κι εγώ!... Τι θα πει κι εγώ! Κρασί!... Κρασί το παν και μέσα μεις να κολυμπούσαμε, να πλέαμε, όπως τα ψάρια, μεθυσμένοι πάντα!...
— Καλά τα λέει ο Νικίας!... είπε ο Γοργίλης στους άλλους κουνώντας το κεφάλι του με τη σκονισμένη ρεπούμπλικά.
Ο Νικίας είχε πάρει τη μισή και χτύπησε.
— Κυρ Δημητρό!... Έναν κόπο!... Γέμισέ την!... Μα τι τον έκανες τον Αλέξη;...
— Να με πιστέψετε, είπε γυρίζοντας στους φίλους του, αν ο Θεός ήτανε μεθυσμένος —μεθυσμένος, ακούτε;— δε θα ’κανε αυτόν τον φάλτσο κόσμο!
— Κάτω ο Θεός! εφώναξε ο Σπυρότος.
— Μωρέ και με το Θεό τα βάλατε!... τους είπε ο κυρ Δημητρός παίρνοντας τη μισή.
Ο  Αράκης είδε τη μορφή του να μην έχει αλλάξει που είπε αυτά, αλλά να μένει η ίδια, η ίδια, που φαινότανε να χαμογελά,   ενώ δε χαμογελούσε, και βρήκε τότε σε τι έμοιαζε με τα βαρέλια του. Και αυτά φαινόντουσαν ότι χαμογελούσαν...
— Και έκανε έναν κόσμο που είναι όλο βογκητό και αίμα! ξακολούθησε ο Νικίας. Α, ο Θεός είναι το Κακό και ευχαριστείται στο βογκητό, στη δυστυχία!
— Μα έκανε και το Καλό! του είπε ο Γοργίλης.
— Ναι, το έκανε, αλλ’ ίσα ίσα, εδώ σε θέλω!... απάντησε ο Νικίας απλώνοντας το χέρι με το ’να δάχτυλο τεντωμένο. Α δεν έκανε το καλό, τι τροφή θα είχε το κακό;
— Για στάσου... του είπε ο ταβερνιάρης θέλοντας να ρίξει κρασί στο ποτήρι του.
Αυτός σταμάτησε και κοίταξε το μέρασμα του κρασιού.
— Μα δεν ξέρω, βρε παιδιά, τι είχα πάθει σήμερα! είπε βάζοντας το ποτήρι κάτω άδειο. Ήθελα κάτι, κάτι κακό να έκανα μεγάλο!... Και έγινε αυτό από μια σκηνή που είδα. Απ’ εκεί άρχισε. Καθώς ερχόμουνα για δω, βλέπω εδώ κοντά, στην πλατεία Κάνιγκος, έναν ανθρωπάκο κιτρινιάρη, αδύνατο, σα να είχε σηκωθεί από μεγάλη αρρώστια, να σκάβει σ’ ένα οικόπεδο. Από πάνω του στεκότανε και τον κοίταζε ένας αντράκλας, θηρίο σωστό, γίγας! Με το τσιγάρο στο στόμα και τυλιγμένος στο επανωφόρι του... Ε, τότε τι μου ήρθε στο νου που είδα αυτό: ένα γίγαντα που μπορούσε να σκάψει για δέκα και έναν αρρωστιάρη να πολεμά να σκάψει!... Θέλησα να ’χα μια δύναμη να έκανα όλους αυτούς τους δυστυχισμένους, που εργάζονται σ’ αυτές τις δουλειές, να τους έκανα να πετούσανε αυτή τη βρώμικη ζωή! Να σκοτωνόντουσαν ίσαμε τον τελευταίο! Στο διάβολο όλα! Ε και τότε τι θα γινότανε, βρε παιδιά, το βάζετε με το νου σας; Ε, μωρέ, τότε θα βλέπατε όλους αυτούς τους άρχοντες, τους πλουσίους, που πολλοί απ’ αυτούς είναι τόσο καλά φκιασμένοι απ’ τη φύση, γεροί, δυνατοί, για να δουλεύουνε τη γη! Σου έχουνε κάτι χέρια... χερούκλες! Που, άμα τις βλέπεις να κρέμουνται έτσι άχρηστες, λυπάσαι! Είναι σα να βλέπεις πρώτης τάξεως εργαλεία να σκουριάζουνε στον τοίχο κρεμασμένα! Λοιπόν τότε, αν γινόταν αυτό, θα βλέπατε τους άρχοντες να τρώνε με τον ιδρώτα τους το ψωμί τους και όχι με τον ιδρώτα των άλλων.
— Ζήτω του Νικία!... φώναξε ο Γοργίλης, υψώνοντας το άδειο ποτήρι του.
— Σκάσε, Γοργίλη, και με τρόμαξες! του είπε ο Σπυρότος κοιτάζοντάς τον με θυμό.
— Βάλτε, βρε παιδιά, κρασί! Έχει; Τι τηγανίζεις εκεί, κυρ Δημητρό;
Κάτι είχε ρίξει ο κυρ Δημητρός στο τηγάνι και αυτό είχε αρχίσει να κελαηδεί.
— Μπακαλιάρους!
— Α, ωραία! Θα μας φέρεις κάμποσους;... Και κρασί!...
Ο Γοργίλης τώρα στραβομουτσούνιασε, ενώ ο Σπυρότος κοίταξε το Νικία με χαμόγελο και κουνώντας το κεφάλι του.
— Μα, για πες μου, μην πέτυχες κανένα λαχείο; τον ρώτησε ο  Αράκης.
— Μπα, δε βαριέσαι! Ένα απλό πράγμα συνέβηκε!... Για σωπάτε!... Είναι απλό!... Να, έγραψα στην Πόλη, στον αδελφό μου... Μα είναι έμπορος αυτός! Άστε τον! Μπορεί να ’χει κάποια καλοσύνη, αλλ’ άστε τον! Είναι έμπορος!.
— Για λέγε μας λοιπόν!...
— Ε, να... του έγραψα να μου στείλει λεπτά! Και κερδίζει πολλά, είναι γεννημένος για έμπορος!...
— Λοιπόν;
— Ε, του είπα πως να μου στείλει λεπτά για να τα καταθέσω για εγγύηση κάπου που ήθελα να εργαστώ! Ε, και τα λοιπά εννοούνται…
   — Βρε, τον κατέργαρο!...
— Και πόσα τσίμπησες;
— Καμιά εκατοστή!...
— Μωρέ, είσαι μπαγαπόντες πρώτης!...
Ήτανε ζαλισμένος λίγο ο Αράκης που χωρίσανε. Πήρε το δρόμο για να πάει στο σπίτι του πλουσίου που ήθελε να κάνει το μνημείο του πατέρα του.
Ίσαμε κει τον συνόδεψε ο Νικίας. Βάδιζε αυτός κάποτε τρικλίζοντας και με τα χέρια στις τσέπες του σακακιού του και όλο έλεγε, έλεγε, μιλούσε...
Κάποτε κοίταζε τις γυναίκες, ενώ πριν, όταν δεν ήταν πιωμένος, δεν το έκανε.
Θα πλησίαζε έντεκα και μισή.
Ο Αράκης ετρόμαζε κάποτε. Τι θα γινότανε στο σπίτι τους;
Η αδελφή του μην πήγε πιο κακά;... Και θύμωνε με τον εαυτό του που καθόταν και έπινε. Καλύτερα θα ήτανε να πήγαινε απ’ το γιατρό στο σπίτι πάλι, για να άκουγε και τι θα έλεγε.
Θύμωνε και με το φίλο του, που του έλεγε, του έλεγε... Θύμωνε για την όρεξη που είχε.
Και πάλι, οσο πλησίαζε στο πλουσιόσπιτο, τον έπιασε η απελπισία.
Μα γιατί, έλεγε στον εαυτό του, κάνεις έτσι; Φοβάσαι εκείνον; Μα το δικό σου δεν το είπανε όλοι όσοι είχανε δει και κείνου το σχέδιο, δεν είπανε πως το δικό σου είναι πολύ πολύ πιο καλό;... Ο δάσκαλός σου δεν είπε πως είναι αληθινό αριστούργημα;
Για... για! Σπαθάτη είναι!... του έκανε πάνω σ’ αυτά ο φίλος του, δείχνοντάς του μια γυναίκα που περνούσε.
Την κοίταξε τώρα και αυτός και αισθάνθηκε την καρδιά του να πετά και κάτι να θέλει να τον κυκλώσει, να σύρει το νου του παρουσιάζοντάς του ένα σωρό οράματα μαγικά, αλλά τίναξε το κεφάλι του:	
— Τι τα θέλω γω αυτά! έκανε με πίκρα, ενώ όμως αισθανόταν την ελπίδα να τον χαϊδεύει.
Φθάσανε στο σπίτι του πλουσίου.
Με μάρμαρα πολλά ήτανε και με μεγάλη πόρτα, που ’χε ένα φεγγίτη στρογγυλό σα μάτι και που είχε θυμίσει στην αρχή στον Αράκη το μύθο της Οδύσσειας, τον Πολύφημο τον Κύκλωπα.
— Εγώ σ’ αφήνω, του είπε ο Νικίας. Καλή επιτυχία!
Και πήρε πάλι τον ίδιο δρόμο που ’χαν έρθει.
Ο  Αράκης γύρισε και τον είδε να φεύγει με τα χέρια στις τσέπες, με τη ρεπούμπλικα τη μαύρη τσαλακωμένη και βαλμένη στραβά στο κεφάλι του και με βήμα που έκανε να τρίβονται κάτω, το ένα πάνω στο άλλο, τα πλατιά του πανταλόνια. Αισθάνθηκε, όσο ο φίλος του έφευγε, μακρυνότανε, τη μοναξιά, την ερημιά, και έτσι του ήρθε να τον φωνάζει. Άκουσε ένα μουρμουρητό κείνη τη στιγμή κει κοντά και κοίταζε ψηλά. Είδε τα σκαλισμένα μάρμαρα του μπαλκονιού του σπιτιού. Έριξε τα μάτια κάτω και είδε το νερό να τρέχει σε μια υπόνομο, να τρέχει και να χάνεται τραγουδώντας. Το κοίταζε για λίγο, έπειτα είπε:
— Εμπρός κι εγώ!
Και προχώρησε και χτύπησε την πόρτα του πλούσιου σπιτιού.
Η υπηρέτρια, μια που είχε δει και άλλοτε, με μύτη λεπτή και μεγάλη και κόκκινα μάγουλα, του άνοιξέ. Και άμα τον ρώτησε πώς λέγεται, έτρεξε γρήγορα και του έφερε ένα γράμμα.
Αυτός το πήρε κι έφυγε χωρίς να τ’ ανοίξει ευθύς, γιατί φοβήθηκε μην κάποιος απ’ το σπίτι τον κοίταζε. Προαισθανόταν κακό.
Μόλις έστριψε και μπήκε σε άλλο δρόμο, το άνοιξε και άρχισε να το διαβάζει.
Το σχέδιο δεν είχε γίνει δεκτό, προτίμησαν άλλο!...
  Έκανε να σχίσει την επιστολή, αλλά μετανόησε και την έβαλε στην τσέπη του. Τυφλά βάδιζε, με δακρυσμένα μάτια και το κεφάλι ζαλισμένο.
— Είστε ευχαριστημένα, είπε κοιτάζοντας ψηλά, αφού περιπάτησε αρκετά, είστε ευχαριστημένα; Εγώ σ’ αυτό στήριζα τόσες και τόσες ελπίδες μου! Θα ανακούφιζα και την αδελφή μου τη δυστυχισμένη! Τώρα; Α, δεν μπορεί, θα είστε ευχαριστημένα! Να μη χαρούμε και μεις, να μη δούμε μια μέρα καλή! Μα υπάρχει ή δεν υπάρχει τίποτα; Έτσι βαδίζουμε όλοι, χωρίς τίποτα να υπάρχει; Ή μήπως τους ευχαριστεί το κλάμα το δικό μας;
Μια μανία καταστροφής τον έπιασε και θυμός εναντίον όλων, και του ήρθε να βρίσει τα αγαθά πνεύματα που προσκαλούσε, αλλ’ ο φόβος μην αυτά κάνουν στην αδελφή του κακό, μη δεν τη βοηθήσουν, τον κράτησε.
Πώς ήθελε να ήτανε ληστής, κακούργος!
Το μίσος, η μανία τον έσυρε σε μιαν ονειροπόληση, αλλά γρήγορα βγήκε.
— Στο διάβολο!... έκανε με μορφασμό αηδίας που αντίκρισε την κατάστασή του και για τη ζωή.
Είδε κολόνες αρχαίες, μια σειρά κυπαρισσιών να κουνιούνται, να κουνούνε την κορυφή τους...
Πάλι την άλλη μέρα άνεμος φυσούσε, βόγκαγε.
Στο δρόμο κάτι παλιόχαρτα, μ’ ένα κομμάτι εφημερίδας μεγάλο μαζί, γυρίζανε, τρέχανε...
Βγήκε στη γαλαρία. Ο μικρός αδελφός του έγραφε, και έγραφε σκυμμένος πολύ, γιατί ήταν κοντόφθαλμος. Ο παππούς σε μιαν άκρη καθισμένος κοίταζε, ή προσποιούταν πως κοιτάζει, στην αυλή. Το ρυθμικό χτύπημα που έκανε με το πόδι του το είχε πάψει μόλις ένιωσε τον μεγάλο εγγονό του να έρχεται.
— Πώς είναι; ρώτησε το αδελφάκι του ο  Αράκης.
— Ξέρω κι εγώ!... Τώρα της έδωσα το γιατρικό! του απάντησε αυτό σηκώνοντας το κεφάλι του απ’ το γράψιμο.
— Καλά, τι κάνει τώρα;
— Κοιμάται!
Μέσα στην κουζίνα άναβε φωτιά και πάνω της ένα τσουκάλι έβραζε κρέας.
Σιγά βαδίζοντας πήγε μέσα στο δωμάτιο της αδελφής του. Η γυναίκα που έμενε κει είχε πεταχτεί να δει το σπίτι της.
Η αδελφή του ήταν όχι πια κίτρινη αλλά με ξαναμμένο το πρόσωπο λίγο, τα μάγουλά της, και φαινότανε να κοιμάται.
Στάθηκε και την κοίταζε. Το βασανισμένο γλυκό πρόσωπό της, τα μαλλιά της, τ’ αυτιά της, που ακόμη είχανε κάτι μικρά σκουλαρίκια ψεύτικα...
Ήταν ανάσκελα και ανέπνεε με δυσκολία.
Ξαφνικά την είδε να κουνά τα χέρια της, να τα σηκώνει και να αρχίζει, έτσι, με κλειστά τα μάτια, να κάνει μια κίνηση σαν κάτι να μάζευε από ψηλά.
Με το αίμα παγωμένο, την έβλεπε. Έβλεπε να κουνά τα χέρια της, τα δάχτυλά της και να φαίνεται ότι μαζεύει, μαζεύει κάτι που ήταν αόρατο σ’ αυτόν.
— Γιατί κάνει έτσι; άκουσε μια φωνή να λέει, τη φωνή του αδελφού του, και τον είδε να στέκεται στην πόρτα.
Αυτός ένεψε να σωπάσει, αλλ’ η άρρωστη σταμάτησε το μάζεμα, κινήθηκε, αναστέναξε και άνοιξε τα μάτια.
— Πώς είσαι; τη ρώτησε αυτός.
— Τα ίδια, τα ίδια!... Συ κοιμήθηκες;
— Ναι, ναι.
Και είπε με το νου του:
— Θεέ μου, σεις πνεύματα, που δε μου δώσατε παρά μικρές   και πρόστυχες βοήθειες, εδώ, εδώ σας θέλω, σας το ’πα, βοηθάτε την!... Δώστε της βοήθεια!...
Η αδελφή του γύρισε πάλι και κοίταξε στο ταβάνι.
— Θέλεις τίποτα; τη ρώτησε. Λίγο ζωμό;
— Όχι, όχι!
Απ’ τη γαλαρία ερχόταν ο κρότος πάλι, ο ρυθμικός. Ο παππούς του πάλι θα τραγουδούσε σιγά.
Η αδελφή του φαινότανε να θέλει να κοιμηθεί. Αλλ’ ύπνος ήταν αυτός η νάρκη απ’ τον πολύ πυρετό, που την έκαιε;
Σιγά βγήκε έξω, ενώ ο μικρός καθότανε δίπλα της σε μια καρέκλα.
— Ο Θεός να βοηθήσει! είπε μπαίνοντας στο δωμάτιο που εργαζόταν η αδελφή του και αποφεύγοντας τον παππού του. Αλλά και κει δεν μπόρεσε να μείνει. Στο τραπέζι πάνω είδε τη δαχτυλήθρα της, τις βελόνες, κλωστές, και τον ταράξανε. Κι έφυγε απ’ εκεί και κλείστηκε στο μικρό δωμάτιό του, ένα στενόμακρο, στενάχωρο.
— Μα γιατί έκανε έτσι;
Του φαινότανε πως με κείνα τα κινήματα η αδελφή του να μάζευε τη ζωή της, κάτι που την έδενε με τον κόσμο αυτόν...
— Πω πω!... Θεέ!... Πνεύματα!... Αγαπητά μου πνεύματα, βοηθάτε!... είπε με φόβο.
Και απ’ το δρόμο κανείς δεν περνούσε. Πέρα λίγο, σ’ ένα λάκκο μισογεμάτο από χώματα και σκουπίδια και που οι άκρες του ήταν ασπρισμένες, παλιός λάκκος ασβέστη, μια κατσίκα μαύρη με άσπρο γένι, αφού μάταια προσπάθησε να φάει ένα αγκάθι που είχε φυτρώσει εκεί, άρπαξε ένα χαρτί μεγάλο, ένα κομμάτι εφημερίδας, και άρχισε να το τρώει...
Θυμήθηκε που η αδελφή του είχε κάνει αρχή να ράβει κάποτε, όταν της έμενε καιρός, την προίκα της και αισθάνθηκε πλημμύρα λύπης να τον ταράζει.

— Ω, βοηθάτε την! έκανε πηγαίνοντας στη μέση του δωματίου και κοιτάζοντας ψηλά. Βοηθάτε την!... Όλο δυστυχία ξέρει!... Ορφανή, δυστυχισμένη, πάλευε να ζήσουμε!... Σκυμμένη από μικρή στο ράψιμο, να πολεμά για την άθλια αυτή ζωή, για να μας δώσει ψωμί και να με σπουδάσει ακόμα!...
Ησυχασμένος λίγο απ ’ την παράκληση που έκανε στα πνεύματα, πήγε στο παράθυρο.
Μια γυναίκα περνούσε κείνη τη στιγμή με σταχτιά ρούχα και με μικρό μαύρο καπέλο.
Την ήξερε. Ήταν κάποια γειτόνισσα που καθόταν κοντά εκεί.
Θυμήθηκε που η αδελφή του, άμα την έβλεπε να περνά, έλεγε:
— Αχ, πώς λυπούμαι το φτωχό, πως τον λυπούμαι!
Και τη λυπότανε, γιατί ήξερε ότι και η γυναίκα αυτή ερχότανε από μέσα απ’ την Αθήνα ίσαμε κει, στην ερημιά, με τα πόδια.
Από τέτοια ζωή δεν είναι καλύτερα ο θάνατος; σα να του είπε κάτι μέσα του.
Τίναξε το κεφάλι λίγο για να μην ακούσει καλά ή για να διώξει αυτά τα λόγια, αλλά και πάλι άκουσε:
— Είναι καλύτερα η δυστυχία; Τι, που σε γελούνε οι ελπίδες; Παγαποντιές εκείνου, για να κρατά τους ανθρώπους στη ζωή! Στη ζωή! Σα μετά, όταν έρθει το τέλος, έχει να κάνει τίποτα αν έζησες πολύ η λίγο! Έστω όμως, αν θέλεις, και έτσι! Πότε θα έρθει η ευτυχία; Για πες μου!...
— Μετά θάνατον! απάντησε κι αυτός, αλλά μεμιάς ετρόμαξε.
— Όχι, όχι, Θεέ μου! είπε. Σεις, σεις πνεύματα, βοηθάτε την! Να ζήσει, να ζήσει! Καλή είναι η ζωή!...
 Και η μέρα περνούσε. Το μεσημέρι φάγανε οι τρεις στη γαλαρία. 
Ο παππούς του είχε καθίσει αντικρύ του αμίλητος, σκυθρωπός.
  Για μια στιγμή παραμίλησε, μίλησε μόνος του, και ο  Αράκης άκουσε:
— Θα σφαγώ, θα σφαγώ! Θα κόψω το λαιμό μου, αν πάθει τίποτα! Δε θέλω πια τη ζωή μου, δεν τη θέλω! είπε χωρίς να κοιτάζει κανένα.
Το απόγευμα, βράδυ βράδυ, ήρθαν οι φίλοι του Αράκη. Ο Νικίας ήτανε στις δόξες του. Και ο  Αράκης είχε ακούσει να λένε, καθώς πήγε ο Νικίας να πέσει:
— Βρε ζώον, δεν τον προσέχεις! Δεν ξέρεις ότι αυτός είναι ο Μαικήνας μας;
Ρωτήσανε τι κάνει η αδελφή του και ο  Αράκης τους είπε τα λόγια του γιατρού, πως ελπίζει.
Δεν ετόλμησε να τους πει για κείνο που είχε δει, του φάνηκε πως θα έκανε κακό στην αδελφή του.
Ό,τι σου είπα! του έκανε ο Νικίας, με σουφρωμένα φρύδια, κουνώντας το χέρι του. Ό,τι είναι να γίνει!... Εμείς, είναι η γνώμη μου, ας γελούμε!... Ναι, να γελούμε έτσι, στο πείσμα, και να φτύνουμε το δημιουργό αυτής της βρώμικης κωμωδίας!...
Και κοιτάζοντας ψηλά με σφιγμένα δόντια:
— Θα σε εκδικηθώ!... είπε.
— Ω! Όχι, Νικία!... του είπε ο  Αράκης.
— Τι λέει;... Μα είναι κόσμος αυτός που έκανε;
— Σιγά, σιγά!...
Ναι, έχεις δίκιο! Αλλά για στάσου!... Δε μας είπες τι απέκαμες με το σχέδιο... Έγινε δεχτό, ε;...
— Βρε, ναι!... Τι απέγινε; ρώτησαν και οι άλλοι.
— Πάει, πάει!... Δεν έγινε δεχτό!...
— Δεν έγινε δεχτό!... Τι μου λες;... Ε Σατανά!... Και έπειτα τολμάς να μου λες να μη βρίζω!...
Οι φίλοι του αγριέψανε και οι φωνές τους υψωθήκανε δυνατές.
Ο  Αράκης τούς σταμάτησε.
— Σιγά, σιγά, για το Θεό! Μην ακούσει κανένα τέτοιο! τους είπε.
Αυτοί πάψανε. Ο Νικίας κουνούσε το κεφάλι απελπιστικά. Η ματιά του πήγε σε μια ζωγραφιά: μια θάλασσα φουρτουνιασμένη να κυλά ένα μικρό καραβάκι με σπασμένα κατάρτια. Του φάνηκε πως αυτό το πλοίο, που δερνόταν έτσι άγρια απ’ την τρικυμία, να έμοιαζε πολύ με την οικογένεια του φίλου του, να ’ταν σα σύμβολό της...
— Μα τι; Βρέχει;... ρώτησε ο Σπυρότος ξαφνικά.
— Ναι, βρέχει!...
— Καλά έκανα και πήρα ομπρέλα!...
— Κι εγώ!...
— Σεις είσαστε, τους είπε ο Νικίας, σαν τα προβλεπτικά μυρμήγκια!... Εγώ μοιάζω με τον τζίτζικα!...
Ο άνεμος ετάραξε το σπίτι και βροχή δυνατή άρχισε να πέφτει, σα μύρια ψιλά και μακριά κοντάρια που τα έριχναν από τα υψη αόρατοι πολεμιστές...
— Θα έρθεις να πάμε λίγο έξω να ξεσκάσεις; Και αν μείνεις, τι θα κάνεις; Εκείνη η γυναίκα δε θα ’ναι κι απόψε;...
— Να έρθω;...
— Μα και αν μείνεις, τι θα κάνεις;... Κι έπειτα είναι τόσοι!...
Βγήκανε σιγά στη γαλαρία. Τα λουλούδια, τα δέντρα, όλα κουνιόντουσαν, ταραζόντουσαν, σαν άνθρωποι δεμένοι που τους χτυπά η καταστροφή και θέλουνε να φύγουνε, να σωθούνε...
Οι γλάστρες κάτω πολλές, ο ντενεκές, ο κουβάς, όλα κάτω ριγμένα απ’ τη μανία του ανέμου.
Και η βροχή έπεφτε σα να ’τανε βέλη, βέλη, κοντάρια, που τα έριχναν αόρατοι αναβάτες των μαύρων συννέφων.
Ο  Αράκης μπήκε στο δωμάτιο της αδελφής του. Ήτανε μέσα,   κοντά της τώρα μια γυναίκα παχιά, μελαχρινή, με κοντό λαιμό και μια μεγάλη ελιά, κρεατοελιά, στο μάγουλο.
Η αδελφή του ήτανε τα ίδια. Τι να κάνει;...
Και όμως ήθελε να βγει, ήθελε να φύγει λίγο απ’ εκεί, απ’ αυτό το βάσανο, του φαινότανε και πως θα μπορούσε να σκεφτεί καλύτερα, να δει πιο καλά, πιο ήσυχα τα πράγματα και όχι έτσι σαν κυκλωμένος από κάτι κακό, που τον έκανε θαμπά να τα βλέπει, ζαλισμένος.
Θυμήθηκε και τα λόγια του Νικία. Ό,τι ήτανε να γίνει θα γινότανε!
Η γυναίκα τού είπε πως μπορούσε να βγει, αυτή δε θα άφηνε την αδελφή του διόλου.
Φτωχιά, δυστυχισμένη. Μια φορά η αδελφή του την είχε βοηθήσει και να, να που έδινε τώρα τη βοήθεια και με το παραπάνω.
Πήγε πάλι στους φίλους του, που στεκόντουσαν στη γαλαρία κοιτάζοντας έξω.
— Πάμε! τους είπε.
Ο άνεμος είχε κοπεί και η βροχή δεν έπεφτε με δύναμη.
Ο δρόμος έρημος. Και πέρα, γύρω κάνεις. Ένα σκυλί μόνο, ένα άσπρο, βρεμένο, στεκότανε στη γωνιά μιας μάντρας και επρόσεχε κάπου, με την ουρά κατεβασμένη.
Και η βροχή έπεφτε λεπτή, λεπτή...
Είδε μακριά ο Αράκης, σ’ ένα άσπρο ψηλό σπίτι, ένα φως να λάμπει δυνατά. Πίσω ο Λυκαβηττός, μέσα στη βροχή τυλιγμένος, θαμπός.
Ο Αράκης τούς διηγότανε για την αποτυχία του. Τους έλεγε πως ένας που τους είχε πει από καιρό πως φοβότανε, γιατί είχε φίλους, μέσα δυνατά, του το πήρε το μνημείο του πλουσίου...
Κοντά σε κάτι αρχαία ερείπια, ακούσανε φωνές μέσα σε μια άμαξα που είχε σταθεί σ’ ένα σπίτι παλιό. Ένας παχύς, ψηλός βγήκε δίνοντας το χέρι, για να κατεβεί, σε μια γριά με μαύρο τσεμπέρι, που άμα κατέβηκε έβαλε πάλι τις φωνές, φωνές σπαραχτικές, αρπάζοντας το κεφάλι της:
— Παιδί μου!... Καρδούλα μου!...
Άνθρωποι πολλοί σταματήσανε και σε όλους είδε ο Αράκης τη συγκίνηση και τον τρόμο.
Κάποιος που ήρθε έπειτα ρώτησε τον Αράκη τι ήταν.
— Ο θάνατος μπήκε σ’ αυτό το σπίτι!... του απάντησε αυτός με έναν τρόμο στη φωνή.
— Άγριο πράγμα!... είπε ο Σπυρότος.
— Ναι... Αλλ’ είναι και ωραίο! τους είπε ο Νικίας. Θα σας το πω!... Αφήστε να μιλήσω και θα δείτε, και θα δείτε γιατί το λέω ωραίο!... Πηγαίνουμε σιγά σιγά και τα λέμε...
Και άρχισε να λέει, καθώς πηγαίνανε ο ένας κοντά στον άλλον, κουνώντας το δάχτυλό του:
— Ένα πράγμα βλέπω σε όλους τους ανθρώπους, ένα πράγμα: ότι κανείς, κανείς δεν προετοιμάζει τον εαυτό του για το κακό που γρήγορα ή αργά θα έρθει!... Μα τι λέω «θα έρθει»!... Να το κι έφτασε!... Το είδατε;... Να του κόψεις το δρόμο είναι αδύνατο! Θα έρθει!... Είναι όμως και ωραίο πράγμα!... Και γι’ αυτό!.. Το βλέπεις -ακούτε;- το βλέπετε και μπαίνει και απ’ τις κλειστές πόρτες, τις σιδερένιες πόρτες, μες στα παλάτια, στα παλάτια!... Πού τα φρουρούνε χιλιάδες λόγχες, και σου κάνει τη δουλειά του και κει μια χαρά!... Και δε λησμονά και το φουκαρά, τον αλήτη, που κοιμάται μες στη σπηλιά τρυπωμένος! Εγώ, εγώ —προσέξατε καλά— όταν είδα να χαθούνε δυο μου αδελφές, η μια κοντά στην άλλη, κάτι κορίτσια ουράνια, που έπρεπε να τα λυπηθεί και να μην τα καταστρέψει, άμα τα έχασα -δώστε προσοχή εδώ- άμα τα έχασα, αντί να λυπηθώ, εχάρηκα! Σας κάνω όρκο!
  Χαρηκα! Στο κρασί που ήπιαμε! Αισθάνθηκα ευχαρίστηση που φύγανε απ’ τη βρώμικη αυτή ζωή! Μα είναι βρώμικια, δεν υπάρχει λόγος!...
Η βροχή, όταν φθάσανε στους κεντρικούς δρόμους, είχε πάψει. Τα φώτα ήταν αναμμένα και άλλα λάμπανε κάτω, μες στα νερά που είχανε γίνει απ’ τη βροχή.
Οι πλατείες, οι δρόμοι οι μεγάλοι ήτανε κατάφωτοι. Φώτα άσπρα, σαν άσπρα λουλούδια, κρίνοι λαμπεροί, σειρές κίτρινα και, μέσα στο φως που έχυναν, πλήθος τρελό κουνιότανε, φώναζε, έτρεχε, βρυχότανε. Εδώ αρλεκίνοι, που σε μερικούς, στους περισσοτέρους, διακρινότανε το πόδι, τα μάγουλα, τα μαλλιά γυναίκας, εκεί ντόμινα, που πάλι φαινόταν η γυναίκα, και παλιάτσοι, παλιάτσοι, γυναίκες, άντρες, κορίτσια!...
Και γύρω σ’ αυτούς φώναζε το πλήθος, πλησίαζε σα μεθυσμένο τη γυναίκα, την κόρη, που το φόρεμα του παλιάτσου έδειχνε καλά τι σώμα έκρυβε, τύλιγε. Κάποτε το πλήθος αυτό άφηνε ένα μουγκρητό τρομερό. Και τότε, στη φωνή αυτή, οι αρλεκίνοι, οι παλιάτσοι σαν τρομαγμένοι πηδούσανε, πηδούσανε, τρέχανε, φεύγανε... Ενώ το πλήθος πιο πολύ, πιο δυνατά εμούγκριζε, εμούγκριζε σαν ταύρος δεμένος.
Μέσα σ’ αυτό το πλήθος περνούσαν οι τέσσερις φίλοι. Ο Σπυρότος και ο Γοργίλης πήγαιναν πρώτοι και κάποτε κινδυνεύανε να χαθούνε. Ο Νικίας είχε δει γιατί τόσο βιαζόντουσαν. Λίγο απ’ αυτούς εμπρός βάδιζε μια μασκαρεμένη σε άντρα, με άσπρο κοντό βρακί όμως και μαύρες ψηλές κάλτσες.
Του ήρθε να γελάσει του Νικία που τους παρατήρησε. Με παλιά ρούχα, τριμμένα, με λιγδωμένες ρεπούμπλικες και τρύπια παπούτσια και φαγωμένα τακούνια, τους είδε να περπατούνε μέσα στο πλήθος με υψωμένα κεφάλια, υπερήφανοι σα μεγάλοι τραπεζίτες, πλουτοκράτες, που δε βλέπουν ή σαν από ψηλά βλέπουνε τον γύρω τους κόσμο.
Ο  Αράκης περπατούσε σκυθρωπός, άγριος μέσα κει. Ήτανε σα δαίμονας που πέφτει μέσα σε λειτουργία. Η χαρά που έβλεπε τον πείραζε, τον ενοχλούσε, τον τάραζε.
Η κόρη με τα παλιάτσικα, που έσερνε τα πόδια της σαν έτοιμη για χορό, του έφερε μίσος, μίσος. Επίσης και η άλλη, με το πολύχρωμο, με το αρλεκίνικο φόρεμα και τη μαύρη μισή προσωπίδα, που άφηνε να φαίνονται τα ρόδινά της μάγουλα και ο άσπρος λαιμός της, που φώναξε με ψεύτικια, προσποιημένη φωνή, γεμάτη χαρά, υψώνοντας το χέρι της:
— Να και ο κύριος Λεκίδης!...
Του φέρανε μίσος, μίσος άπειρο, κι αισθάνθηκε μια επιθυμία.
Θέλησε να γινότανε κείνη τη στιγμή, να γινόταν ένας μεγάλος μεγάλος σεισμός, να σχιζόταν η γη, και οι οικοδομές οι ψηλές να γέρνανε, να πέφτανε θάβοντας όλη κείνη τη χαρά!... Και σα να είδε, με την επιθυμία αυτή, να είδε τις οικοδομές να γέρνουν και να άκουσε τον καταχθόνιο κρότο του μεγάλου σεισμού και είδε το σχίσιμο της γης και το πλήθος να φωνάζει και να ζητά να φύγει, να σωθεί, τρομαγμένο! Και τον εαυτό του να είδε στη μέση, να υψώνει τα χέρια και να γελά, να γελά για την καταστροφή, να χαίρεται και αυτός!...
Την άλλη μέρα το πρωί ο ήλιος έλαμπε σε καθαρό ουρανό, που μόνο στις άκρες του μικρά αδύνατα σύννεφα, σαν απομεινάρια νεκρά των χθεσινών μαύρων σύννεφων, ήτανε.
Ο  Αράκης, καθισμένος κοντά στο παράθυρο, έγραφε σ’ ένα φίλο του παλιό και τον παρακαλούσε να του δανείσει λίγα λεπτά. Θα το έστελνε με το παιδί της χοντρής γυναίκας που περιποιούτανε την αδελφή του και θα έβλεπε τι θα του απαντούσε.
  Η αδελφή του ήτανε στην ίδια κατάσταση. Ο γιατρός είχε έρθει του είπε αυτή τη φορά πως ό,τι κάνει ο Θεός! Σ’ αυτόν, στο Θεό, να στηρίζει τις ελπίδες του!
Αυτός, πάλι, παρεκάλεσε τα πνεύματα να τη βοηθήσουν!...
Και ήταν ησυχία στο σπίτι και έξω ερημιά. Η φωνή του ανέμου, που σα να ’ταν η φωνή της ερημιάς, δεν ακουγότανε σήμερα. Κάποτε, καθώς έγραφε, νόμιζε ότι ακούει τη φωνή του Γοργίλη να τραγουδά άγρια και άτεχνα ένα τραγούδι ιταλικό και να βλέπει το Νικία να τρίβει γρήγορα το φαλακρό σχεδόν κεφάλι του ή να μιλά με θυμό εναντίον του Θεού.
Ήτανε ζαλισμένος που πήγε στο σπίτι. Η κυρα-Γιάνναινα αγρυπνούσε κοντά στην αδελφή του. Μ’ όλη του τη ζάλη, θύμωσε, θύμωσε εναντίον του εαυτού του και τον έβρισε άγρια. Και τώρα που το θυμάται, σταμάτησε το γράψιμο για να βρίσει πάλι, να βρίσει τον εαυτό του.
Όλοι μέσα στο σπίτι περιπατούσανε σιγά, η κυρα-Γιάνναινα, ο αδελφός του, ο παππούς του. Αλλά ξαφνικά στη γαλαρία, καθώς τελείωνε την επιστολή, άκουσε ένα ρυθμικό χτύπημα στο πάτωμα.
Ηταν ο παππούς του πάλι, που θα τραγουδούσε σιγά η από μέσα του. Και όμως πρωτύτερα τον είχε ακούσει να λέει με απελπισία, κοντά στην πόρτα, στο γιατρό που έφευγε:
— Δε θα βαστάξω, γιατρέ, δε θα βαστάξω! Αν πάθει τίποτα, θα κόψω το λαιμό μου, θα τον κόψω!
Πάλι έτσι του ήρθε επιθυμία του Αράκη να έμοιαζε του παππού του, να είχε την ξενοιασιά του, να μην τον πείραζε το κάθε κακό, να μην αισθανόταν, όπως αυτός, τη συμφορά, τη δυστυχία που ήταν κυκλωμένος! Είχε χάσει μαγαζί, περιουσία, έχασε έπειτα την κόρη του, το γαμπρό του, αφού είχανε δυστυχήσει κι αυτοί... Τίποτα αυτός!... Εκεί... ο ίδιος! Το τραγούδι, το τραγουδάκι του θα έλεγε, λησμονώντας τα πάντα! Όπως και τώρα!...
.
Άλλος απ’ τη γυναίκα αυτή, την κυρα-Γιάνναινα, και από μια μοδίστρα, φίλη της αδελφής του, που ήρθε κι έφυγε γρήγορα, δεν είχε πατήσει, δεν είχε έρθει να τη δει. Κάνεις άλλος δεν είχε πατήσει στο σπίτι αυτό, που το έβλεπε ο Αράκης, έτσι, να φαίνεται να ζητά την κίνηση, την παρηγοριά.
Σηκώθηκε, άμα τελείωσε, και βγήκε για να πάει να στείλει το παιδί της κυρα-Γιάνναινας, έναν μεγαλόσωμο μάγκα που γύριζε χωρίς να κάνει τίποτα, να τον στείλει να πάει το γράμμα...
Σιγά πέρασε το δωμάτιο που έραβε η αδελφή του, και η ματιά του πάλι πήγε στη δαχτυλήθρα της, σε μια κουβαρίστρα μαύρη και στη μηχανή της, που σιωπηλή έμενε, χωρίς να φωνάζει, και που μέσα στο θόρυβο που ξετύλιγε έβρισκε καιρό ο παππούς του να τραγουδά με δυνατή φωνή τα αγαπημένα του τραγούδια...
Στη γαλαρία ο παππούς του, καθισμένος κοντά στο μαγερειό, έπαψε το χτύπημα του ποδιού του το ρυθμικό μόλις τον είδε. Έφερε το χέρι του στο σκούφο του και κούνησε το κεφάλι δεξιά και αριστερά και αναστέναξε:
— Ουφ, θα σκάσω!... είπε σιγά.
Ο μικρός αδελφός του δεν ήταν εκεί. Δεν τον είχε στείλει στο σχολείο, γιατί ήταν ανάγκη να μένει στο σπίτι.
Βγήκε έξω στο δρόμο.
Σταγόνες πάνω στη χλόη την πυκνή λάμπανε και λιμνίτσες είχανε σχηματισθεί, που σε μια είδε δυο πάπιες να λούζονται.
Πέρασε απ’ το ανώμαλο μέρος που βρισκότανε το σπίτι του και γύρισε το λόφο. Εκεί υπήρχανε πολλά σπίτια φτωχικά, μικρά, παλιά πολύ, και μάντρες. Άκουσε φωνές.
Από ένα δρομίσκο λασπωμένο και με λουρίδες μαύρα νερά, βρώμικα, να τρέχουν απ’ τη μια του και την άλλη του πλευρά, μια καμήλα αποκριάτικη βγήκε χτυπώντας τις μασέλες της δυνατά... Πίσω της ερχόταν ένας σαν Τούρκος ντυμένος, ψηλός, με   γένια και μουστάκια ψεύτικα, έχοντας στον ώμο του περασμένο ένα τύμπανο, και πιο πίσω άλλος, αυτός όμως μουντζουρωμένος, έκανε τον αράπη, κρατώντας ένα κουτί ντενεκεδένιο και κουδουνίζοντας τις πεντάρες που είχε μέσα, και πλήθος, πλήθος παιδιά, με φωνές...
Ο πρώτος άρχισε να χτυπά το τύμπανο και να τραγουδά με βραχνή φωνή ένα σκοπό θλιβερό και η καμήλα να χορεύει με τα γυμνά ανθρώπινα πόδια της, που έβγαιναν κάτω απ’ τη λινάτσα.
Τα σκυλιά της γειτονιάς τρέχανε κει, δρομαία, γαβγίζοντας.
Μέσα στα παιδιά ο  Αράκης είδε ένα πρόσωπο πολύ γνωστό του, αγαπητό, παχουλό, κόκκινο, ξεσκούφωτο, να ακόλουθά κι αυτό την καμήλα, με τη μια καφετιά κάλτσα του πεσμένη. Ήταν ο μικρός αδελφός του.
Αισθάνθηκε λύπη, λύπη γι’ αυτό, και στο νου του δυνατά παρουσιάσθηκε, μια νύχτα, ένα άδειο κρεβάτι με σηκωμένα, διπλωμένα στρώματα και ένα κλάμα μωρού που δεν υπήρχε πια η μάνα του.
Το βράδυ πήγε για τα λεπτά. Αλλ’ ο φίλος του, αν και του είχε υποσχεθεί, δεν ήταν εκεί να του τα δώσει. Αυτό τον έριξε σε απελπισία μεγάλη, από κάποια ευχαρίστηση που βρισκότανε. Και η ευχαρίστηση αυτή του είχε έρθει γιατί η κυρα-Γιάνναινα του είχε πει πως βλέπει καλύτερα την αδελφή του.
— Το περίμενα!... της είπε κι αυτός και μεμιάς του ήρθε η μεγάλη πεποίθηση που είχε στα πνεύματα.
Α, τα πνεύματα δεν μπορούσανε παρά να τον βοηθήσουνε σ’ αυτό!
Κι έτσι σα να είδε να ’ναι κυκλωμένος απ’ αυτά και αισθάνθηκε μια ανατριχίλα ευχάριστη.
Άμα έβλεπε και αύριο, σκεπτόταν έπειτα καθώς πήγαινε στο  φίλο του, άμα έβλεπε ότι πάει καλά, θα πήγαινε στο μικρό του εργαστήρι, που σχεδόν είχε λησμονήσει, και θα ριχνότανε στη δουλειά!... Τα πνεύματα θα τον βοηθούσαν!... Ίσως κι αυτό, που δεν του δώσανε κείνη τη δουλειά, θα υπήρχε κάποια αιτία!
Όταν όμως είδε ότι ο φίλος του δεν ήταν εκεί για να του δώσει τα λεπτά, απελπίσθηκε πάλι.
Και έπρεπε να έχει λεπτά, έπρεπε, γιατί ο άρρωστος θέλει διατήρηση καλή!... Αυτός μην το έκανε επί τούτω κι έφυγε;...
Όσο και αν έκανε να πει στον εαυτό του πως ίσως κάποια δουλειά θα ανάγκασε το φίλο του να μην είναι κει και ότι αύριο να πήγαινε το πρωί ο ίδιος, στάθηκε αδύνατο να τον ησυχάσει. Η απελπισία τον είχε τυλίξει καλά.
Και ούτε με τα πνεύματα που προσκάλεσε μπόρεσε να ρίξει λίγη γαλήνη στο νου του. Η απελπισία είχε θρονιασθεί, και μόνο θαμπά είδε ακόμα την ελπίδα να υπάρχει, θαμπή σα σκεπασμένη από πυκνή ομίχλη. Και περπατούσε ζαλισμένος, γύριζε τους δρόμους.
Περνώντας απ’ ένα δρόμο πλατύ, είδε κόσμο που ψώνιζε, είδε τα στρογγυλά πολλών πρόσωπα και μεμιάς σκέφθηκε: Να ’χα μια μπόμπα!...
Την ίδια στιγμή άκουσε ένα κλάμα παιδιού... Ένα μικρό πτωχό παιδάκι έκλαιγε, γιατί άλλα παιδάκια πιο μεγάλα, που ήτανε μαζί, είχανε προχωρήσει εμπρός και το είχαν αφήσει μόνο πίσω. Το κλάμα του μικρού τον τάραξε. Το είδε πάλι.
Α, πώς ήθελε να ’ταν πλούσιος, πλούσιος!... Θα το πλησίαζε, θα το βοηθούσε, θα... Αλλά...
Σούφρωσε τα φρύδια και έσφιξε τα δόντια.
— Πόσο μισώ τον κόσμο, πόσο τον μισώ! είπε.
Απ’ τους φίλους του δε θέλησε να πάει. Άρχιζε να βλέπει σ’ αυτούς πολλή ευτυχία, και μάλιστα τώρα που τρώγανε τις  εκατό δραχμές του αδελφού του Νικία, και τον πείραζε, δεν μπορούσε να την υποφέρει.
Και τώρα ακόμα θα ’ταν όλοι μαζεμένοι στου κυρ Δημητρού, στο δωμάτιο το στολισμένο με τις διάφορες ρεκλαμίτσες και ζωγραφίτσες, στολισμένο σαν από μικρό κορίτσι. Και σα να τους έβλεπε, να έβλεπε το Νικία να ρητορεύει, να τρίβει το γόνατό του, το φαλακρό του κεφάλι, τους άλλους...
Ξύπνησε τρομαγμένος από μια πυρκαϊά που έβλεπε να έχει πιάσει μεμιάς όλο το σπίτι...
Η καρδιά του χτυπούσε τρομαχτικά.
Μην είναι κακό; Μην αυτό είναι προμήνυμα κακού; έλεγε.
Και άρχισε να παρακαλεί με θερμά λόγια τα πνεύματα, που πίστευε πως τον προστατεύανε, το Θεό...
Δεν μπόρεσε όμως να μείνει και σηκώθηκε, φόρεσε ένα ρούχο και πήγε να δει μέσα τι κάνει η αδελφή του. Τίποτα το κακό! Ησυχασμένος λίγο, γύρισε πίσω και, αφού πέταξε το ρούχο που είχε φορέσει, κάθισε στο κρεβάτι. Κρύωσε και τυλίχτηκε με την κουβέρτα.
Και το σκοτάδι έφευγε. Θαμπά, μπερδεμένα αρχίσανε να φαίνονται τα πράγματα του δωματίου. Δυο ζωγραφιές που είχε κει ήτανε μαύρες ακόμα.
Και ησυχία, ησυχία, που του φάνηκε όμως όλο να μιλά, να μιλά...
Η ματιά του έπεσε έξω η σύρθηκε απ’ τη λάμψη ενός άστρου που έλαμπε μόνο, μεγάλο.
Άκουσε σε λίγο τη φωνή του ανέμου.
Πάλι πλάγιασε. Η μορφή ενός φίλου του του σχολείου παρουσιάσθηκε μισοσβησμένη. Θυμήθηκε που μια φορά είχε σπάσει το κεφάλι του αυτός ο φίλος, καθώς κολυμπούσε, και είχε πάει στο σχολείο με δεμένο κεφάλι.
— Σαρίκι φόρεσα!... έλεγε.
Τι να γίνεται τώρα;...
Θυμήθηκε έπειτα έναν άλλον, που γνώρισε στις μικρές τάξεις, παιδάκι, και που ύστερα από λίγον καιρό έμαθε πως πέθανε. Και στη μνήμη του ακόμα βρήκε κάτι λόγια του...
Ο ύπνος τον πήρε μ’ αυτές τις ενθυμήσεις.
Πετάχτηκε από έναν κρότο στην πόρτα.
η φωνή της γυναίκας:
— Ελάτε γρήγορα!...
Όρμησε και άνοιξε λίγο την πόρτα.
Είδε δάκρυα στα μάτια της γυναίκας...
Μέσα στο δωμάτιο που δούλευε η αδελφή του τώρα ένα φως, μια λαμπάδα έκαιε, ένα κοκκινωπό φως μεγάλο, που κουνιότανε κάποτε και που του φαινότανε να είχε πεταχτεί απ’ τα βάθη της γης, απ’ εκεί να ξεφύτρωσε και να έλεγε με την κίνηση που έκανε: — Δικιά μου είναι!...
Η νύχτα περνούσε. Δυο γυναίκες ήτανε μέσα, κοντά εκεί, χωρίς να μιλούνε, σιωπηλές. Η χοντρή γυναίκα είχε γύρει κουρασμένη απ’ την αγρυπνία. Το αδελφάκι του κοιμότανε κι αυτό, και σε μια γωνιά της γαλαρίας, στα σκοτεινά, καθόταν ο παππούς του.
Μέσα στο δωμάτιό του, κοντά στο παράθυρο έμενε. Τα γυαλιά ήτανε θαμπά και τα καθάρισε.
Τα φώτα ακίνητα μέσα στο κρύο της νύχτας έμεναν, σα να είχανε παγώσει. Και κανείς, κανείς διαβάτης. Μόνη, μόνη η ερημιά ήταν εκεί και αυτή και αυτή φαινότανε να έβλεπε, με τα μάτια της τα ακίνητα, κείνα φώτα και να σκέπτεται.
Τίποτα δεν είχε στο νου του, αν και ήθελε κάτι να σκεφθεί, ή έκανε να σκεφθεί.
  Άκουσε φωνές προβάτων και του φάνηκε να φώναζαν από διάφορες μεριές, και κρότο κουδουνιού βαρύηχο.
Σε λίγο διέκρινε και βαριά φωνή ανθρώπου που μιμότανε τα πρόβατα ή τη μάνα των προβάτων. Και σε όχι πολύ είδε, έτσι θαμπά, να περνούνε πολλά, πλήθος, και να ακολουθούν έναν ψηλό άνθρωπο που φώναζε με βαριά φωνή:
— Μπε!...
Και του απαντούσαν αυτά, τρέχοντας πίσω του, με τις ψιλές φωνές τους, που μέσα ανακατωνότανε και ο κρότος του βαρύηχου κουδουνιού...
Πριν είχε βγει έξω και είχε βρίσει, είχε βλαστημήσει τα πνεύματα, που πίστευε για προστάτες, τους αγίους, τα πνεύματά τους. Θα προσκαλούσε τα πνεύματα τα κακά και των μεγάλων κακουργών, και αυτά θα τον βοηθούσανε να συντρίψει, να εκδικηθεί!... Αλλά μετά απ’ το θυμό, απ’ την ταραχή, έπεσε σε μια ησυχία, σα να βυθίστηκε σε σκοτάδι βαθύ βαθύ ο νους του, που τίποτα δεν το φώτιζε, δεν ταραζόταν.
Πάλι κινήθηκε προς την πόρτα και είδε μέσα.
Κοίταξε τη μορφή της νεκράς, που φαινότανε να κοιμάται, με την ησυχία μαρμαρωμένη στο πρόσωπό της, χωρίς τον πόνο πια, σαν η ψυχή της, που έφυγε, να ’ταν ο πόνος. Τα μάτια του έπειτα πήγανε στην εικόνα του Χριστού που ήταν ακουμπισμένη στα χέρια της, και έτσι του φάνηκε σα να τη συντρόφευε στο θάνατο. Τραβήχτηκε πάλι και πήγε στο παράθυρο. Αυτή τη φορά όμως σκέφθηκε:
— Άδικα, είπε, άδικα πήγανε τα λόγια σου τα θεία! είπε στη μορφή του Χριστού. Οι δυστυχισμένοι δε βρήκανε ανακούφιση! Τα λόγια σου πήγανε χαμένα! Ο πονηρός, ο αχρείος εξακολουθεί να βασιλεύει! Ίσως όμως η βία κάνει κάτι, ό,τι δεν μπόρεσες εσύ!...
Είδε ότι δεν αισθανότανε την ταραχή, το βάρος εκείνο, αλλ’ ίσα ίσα, μια ησυχία να είχε πέσει στο νου του, και θυμήθηκε τα λόγια του Νικία.
— Και τι άλλο, σκέφθηκε, είναι καλύτερο απ’ αυτό; Σε ανθρώπους τρικυμιασμένους είναι το λιμάνι, το μόνο λιμάνι που μπορούνε να βρούνε καταφύγιο!...


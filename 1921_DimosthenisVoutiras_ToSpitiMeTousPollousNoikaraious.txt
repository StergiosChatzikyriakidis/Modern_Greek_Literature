ΤΟ ΣΠΙΤΙ ΜΕ ΤΟΥΣ ΠΟΛΛΟΥΣ ΝΟΙΚΑΡΑΙΟΥΣ 
Επίστευα πως θα χα στενοχώριες που αναγκάστηκα, το περασμένο καλοκαίρι, να πιάσω δωμάτιο σε μια απόκεντρη συνοικία, μια παλιοσυνοικία, βρωμερή, βρωμερή και γεμάτη από σκυλιά και παιδιά, γυμνά σχεδόν, φωνακλάδικα, αλλ έγινε το εναντίο. Τους δυο μήνες που πέρασα κει τους πέρασα καλά, γιατί είχα μέρες, πολλές μέρες, που μ έκαναν να ευθυμήσω, να γελάσω με την καρδιά μου και έτσι να μη με νοιάζει, ούτε να μ ενοχλεί, η βρώμα της συνοικίας ούτε τα φωνακλάδικα παιδιά της, που όλο με τις πέτρες, τα χώματα και τα σκουπίδια είχανε να κάνουν.
Στο σπίτι ή στη μάντρα με τα πολλά δωμάτια που κάθισα, έξω απ την κοντόχοντρη και σχεδόν αμίλητη σπιτονοικοκυρά, τον άντρα της, έναν κοντό αδύνατον ανθρωπάκο, έμεναν ένα σωρό άλλοι. Κοντά στην πόρτα, σε δυο δωμάτια, κατοικούσε ένας λιθογράφος με τη γυναίκα του, και οι δυο ψηλοί σα στύλοι τηλεγραφικοί, έπειτα ένας ψαράς, δυο γυρολόγοι, ο ένας παντρεμένος, μ  ένα μάτσο παιδιά, τέσσερις χασάπηδες, οι δυο νεόπαντροι, με μουρέλια, κι ένα κοπάδι λούστρων, που όλο τραγουδούσαν, ή καλύτερα ούρλιαζαν όταν βρισκόντουσαν εκεί. Δίπλα στο δωμάτιό μου, και μας χώριζε μια πόρτα με λεπτές αραιές σανίδες, κατοικούσε ένας γέρος σουστιέρης με ασπροκόκκινα μουστάκια, γαλανομάτης, με τη γυναίκα του, νέα σχεδόν, και την κόρη του,  που άμα την είδα ξαφνιάστηκα. Νόμισα πως ήταν κάποια απ εκείνες που συχνάζουνε στις μεγάλες μπυραρίες της Ομόνοιας. Ήτανε ντυμένη όπως αυτές, με άσπρο λεπτό και κοντό φόρεμα, άσπρες κάλτσες και παπούτσια με ψηλά, πολύ ψηλά, τακούνια. Την είδα κει μέσα στις λάσπες, κοντά σ ένα κάρο, να γυρίζει ξελαιμιασμένη και περπατώντας με δυσκολία απ  τα ψηλά της τακούνια, σα γέρικο όρνεο που θέλει να βαδίσει κι αυτό στη γη, αλλά δεν μπορεί να περπατήσει καλά απ τα μεγάλα και γαμψά του νύχια.
Και όλο γελούσε, όταν μιλούσε, και χωρίς αιτία.
Όταν βγήκα έξω, μιλούσε με τη γριά που καθότανε στο άλλο, το δεξιό μου δωμάτιο. Με κοίταξε λίγο με προσοχή, μισοκλείνοντας τα μάτια, έπειτα γύρισε περιφρονητικά το κεφάλι. Δεν της είχα κάνει καμιά εντύπωση. Δεν ήταν ωραία. Μου φάνηκε στην αρχή κάτασπρη, αλλά γρήγορα ανακάλυψα πως ήταν από παχύ στρώμα άσπρης σκόνης η ασπράδα της. Και γελούσε, γελούσε, καθώς μιλούσε· αυτή ακουγότανε μέσα εκεί.
Στην τελευταία καμαρούλα καθόταν ένας γέρος, παλιός υπαξιωματικός του ναυτικού. Αυτός έκανε τον αστρονόμο της γειτονιάς και του σπιτιού. Αυτόνα ρωτούσανε αν θα βρέξει, αν θα πέσουνε σύννεφα ή αν θα χουμε αέρα.
Μεθούσε συχνά, πολύ συχνά, αλλά χωρίς ταραχή, ήσυχα, και κουνητά σα βάρκα πήγαινε να κοιμηθεί. Είχε όμως κι ένα κακό, που ενοχλούσε τις ντροπαλές γυναικούλες. Έβγαινε πρωί, μεσημέρι, απόγευμα, όχι μεθυσμένος, και κατάβρεχε πανηγυρικά στη μέση της αυλής. Ποτέ δεν πήγαινε στην άκρη. Κι έπειτα, χωρίς να κλείσει τις μπουκαπόρτες, τραβούσε για το καπελειό.
Η κόρη με τα άσπρα και το λαιμό ανοιχτό έφευγε γρήγορα, άμα γινόταν αυτό το κατάβρεγμα, έφευγε κάτι λέγοντας και κλείνοντας δυνατά την πόρτα.
Η πόρτα της όμως, όπως και οι περισσότερες εκεί μέσα, είχε μεγάλες χαραματίδες.
Αλλά λίγο έλειψε κάτι να λησμονήσω!
Το να πρωί είδα ένα μπουλούκι γάτες να βγαίνουν στην αυλή και πίσω μια ψηλή, αδύνατη γυναίκα, σαν ξωτικό, η κυρία λιθογράφου, να τις προσέχει.
Μα τις τρώει; ρώτησα τη γριά που καθότανε δίπλα μου.
Αυτή χαμογέλασε.
- Όχι παιδί μου, μου είπε σιγά. Αυτή είναι λιγάκι... ξέρεις...
Παίρνει κρέας, ψάρια για τις γάτες, κι αυτή κι ο άντρας της -γιατί και κείνος ίδιος είναι τρώνε ψωμί κι ελιές!...
Ωραία είναι δω, σκέφτηκα. Δε θα περάσω κι άσχημα!...
Το βράδυ της ίδιας ημέρας, και ήτανε παραμονή του ’ι-Γιάννη, είδα φωτιές να χουν ανάψει απ έξω και την κόρη του σουστιέρη να πηδά με άλλα κορίτσια τη φωτιά και να γελά, να γελά...
Την άλλη μέρα το μεσημέρι, αφήνοντας το διάβασμα εφημερίδας, σηκώθηκα και πήγα στο παράθυρο, όπου είχα ένα κανάτι νερό για να πιώ. Αλλά δεν ήπια, το λησμόνησα, γιατί πρόσεξα πολύ σε κάτι που γινόταν έξω, στην αυλή.
Είδα την κόρη του σουστιέρη μ ένα πανί κόκκινο ριγμένο στο κεφάλι της, που σκέπαζε και τους ώμους της, και μ έναν καθρέφτη στα χέρια να πλησιάζει σιγά σιγά στο πηγάδι. Φορούσε αυτή την ημέρα τριανταφυλλί φόρεμα. Σήκωσε το σκέπασμα του πηγαδιού, έσιαξε έπειτα καλύτερα το κόκκινο ρούχο που χε πάνω της ριγμένο κι έσκυψε κρατώντας τον καθρέφτη στο πηγάδι.
Είχα κάτι ακούσει, αλλά δεν το χα δει ίσαμε τότε: πως τα κορίτσια, του ’ι-Γιαννιού το μεσημέρι, έχοντας στα χέρια έναν καθρέφτη, σκύβουνε στα πηγάδια και περιμένουν να φανεί μέσα κει η τύχη τους. Και βλέπουνε μορφές να περνούν...
 Έμεινα ακίνητος. Ο ήλιος φώτιζε δυνατά. Η ώρα περνούσε. Μια  κατσίκα κόκκινη δεμένη κοντά σ ένα παλιοκοφίνι, κουτουλούσε τον αέρα ή τις μύγες. Φωνές γάτας, μια στεγνή φωνή να τις φωνάζει. Πάψανε. Κλάμα μωρού και φωνές παιδικές δυνατές...
Αλλ η κόρη έμενε κει, χωρίς να σαλεύει, κοιτάζοντας μες στο πηγάδι.
Περίμενα να δω το τέλος. Η γριά η διπλανή μου πέρασε από κοντά της, αλλ αυτή ούτε σάλεψε. Και η γριά θα ζητούσε να βγάλει νερό, δίχως άλλο, γιατί κρατούσε ένα κόκκινο σταμνάκι. Μια  φωνή σιγαλή φώναξε τη γριά απ το δωμάτιο της κόρης, και αυτή πήγε προσπαθώντας να βαδίσει σιγά και να μην ταράξει τα πνεύματα ή τις σκιές που θα ήταν έτοιμες να βγούνε.
Και σε λίγο την είδα να περνά με το σταμνί γεμάτο και κόκκινο, κόκκινο υγρό, σαν από ευχαρίστηση μεγάλη που φέρνει και δάκρυα. Αλλά της γριάς τα μάτια είχανε ένα γέλιο, μια ειρωνεία δυνατή, δυνατή...
Ξαφνικά την ησυχία την τάραξε η φωνή της κόρης, που ξετινάχτηκε.
 Αυτοκίνητο! Και με λακέ! φώναξε.
Και σηκώθηκε πετώντας το κάλυμμα που την προφύλαγε απ τον ήλιο κάτω.
Ήταν καταϊδρωμένη. Ο ιδρώτας χάραζε στο πουδραρισμένο πρόσωπό της αυλάκια όπως τα νερά στα χιόνια.
Τώρα γελούσε.
 Έλα!... της έκανε η φωνή της μάνας της με τόνο ανθρώπου που δεν πολυπιστεύει.
 Τι «έλα!»... Σου ορκίζομαι! Τι, ψέματα θα σου πω!...
Και πάλι να το γέλιο. Και κουνούσε το χέρι της και ο καθρέφτης άστραφτε, άστραφτε σα να πήρε ζωή.
Σκέπασε το πηγάδι, έσκυψε και σήκωσε το κόκκινο ρούχο, έπειτα είπε πάλι:
Μα αυτό το ξέρω, το ξέρω!... Δε σ το χω πει;... Το παιδί μου εμένα θα πηγαίνει μ αυτοκίνητο και με νταντάδες!...
Μια μέρα ένας γάτος της Φορτίλαινας, έτσι λεγόταν η κυρα- λιθογράφου, της έφαγε ένα πουλάκι, κι αυτή, πάνω στο θυμό της, του έδωσε μια στα μούτρα.
Του γατιού το σαγόνι στράβωσε, έγινε σαν τη σελήνη, που φώτιζε στραβοσάγωνη κείνη τη βραδιά, και όλοι αυτό λέγανε και γελούσανε, σιγά όμως, μην αγριέψει η Φορτίλαινα, που πέρα λίγο προσπαθούσε, έχοντας το γάτο στα γόνατά της, να του σιάξει το σαγόνι.
’λλη μέρα πάλι είδα ένα γάτο, με τρίχωμα ραβδωτό σαν τίγρης, να παρουσιαστεί έχοντας ένα σταυρό ξυλένιο κρεμασμένο στο λαιμό του. Δεν ήξερα τι να βάλω με το νου μου, όταν η γρια-Ελένα μού είπε τι συνέβαινε.
Το σταυρό τού τον είχε κρεμάσει η Φορτίλαινα, για να τον προφυλάξει απ τα χτυπήματα της κόκκινης κατσίκας.
Η γριά αυτήν την ημέρα είχε τρομερή όρεξη να πει, να πει... Και αφού είπε του καθενού τα κακά, προπάντων τα κακά, και τα καλά του, μου μίλησε και για την κόρη του σουστιέρη και την οικογένειά της.
Ο σουστιέρης είχε ξαναπαντρευτεί, η γυναίκα του αυτή ήταν δεύτερη. Η κόρη περίμενε τον πρίγκιπα να πάρει. Αγράμματη, πρόστυχη στα λόγια της, περιφρονούσε όλους και όλες, περιμένοντας τον πλούσιο να ρθει να την πάρει. Και είχε χρόνια που περίμενε, χωρίς να πάψει να ελπίζει!... Και ντυνότανε σαν πλούσια, σαν πλούσια ξεπεσμένη!...
 Ο γέρος της ήρθε και τη διέκοψε. Με κοίταξε με ύποπτη ματιά και κούνησε το κεφάλι του λίγο για χαιρετισμό.
Μέσα, σε λίγο, άκουσα ζωηρές ομιλίες.
Τη νύχτα ξύπνησα από ταραχή που γινότανε στο διπλανό δωμάτιο, της γριάς Ελένας, και άκουσα και τη φωνή της να λέει δυνατά:
 Φεύγα, γερο-κολασμένε, φεύγα!... Δεν ντρέπεσαι στα γεράματα να ζητάς τέτοια πράματα!...
Τι κακό τα δωμάτια να χωρίζονται από τούβλο όρθιο και να ναι οι πόρτες λεπτές και με χαραματίδες!
Και οι μέρες περνούσαν.
Οι γάτες γυρίζανε στην αυλή και από μακριά η Φορτίλαινα σαν τσοπάνος τις κοίταζε και τις πρόσεχε.
 Μπάνο, μη!... Έλα δω, Πίσσα!... Έλα δω, πουλάκι μου, έλα!... Ε, ε!... Κάτω από κει, παλιάνθρωπε!...
Ο παλιάνθρωπος ήταν ο Μπάνος, ο ραβδωτός γάτος με τον ξυλένιο σταυρό στο λαιμό, που πήγε ν ανεβεί στη σούστα.
Η κόρη, Ευτέρπη τη λέγανε, γελούσε όταν ήταν αλάνες εκεί και ρέμβαζε κοιτάζοντας ψηλά τα κεραμίδια μεγάλων σπιτιών, κανένα συννεφάκι αδύνατο, χωρίς συντρόφια, χωρίς νερό, αλήτης του ουρανού, και περίμενε τον πλούσιο να ρθει με το αυτοκίνητο και το λακέ.
Ούτε ματιά μου ριχνε, μ όλο το καλό ντύσιμό μου και τη λεπτή εργασία μου. Μπορούσε ποτέ να κοιτάξει εμένα, που έπιασα κει μέσα στο μαντρί δωμάτιο, μια που περιμένει πρίγκιπα;...
 Και θα τον δεις, την άκουσα να λέει στη γρια-Ελένα, θα τον δεις!... Η Ασημίνα, η εξαδέλφη μου, μου πε και για κείνον που χει τα εφτά ψηλά σπίτια, τρίπατα, στην οδό Αχαρνών. Δεν πάει όμως η καρδιά μου σ αυτόν, δεν πάει, και ας μου γράφει και τα εφτά σπίτια στ όνομά μου!... Τον άλλο θέλω, τον άλλο!...
Ποιον; ρωτούσε, ξαναρωτούσε η γρια-Ελένα τον εαυτό της και μένα.
Μια μέρα είδα σύννεφα και στη μέση της αυλής το γερο-Σκούλη, τον γέρο ναυτικό, να τα κοιτάζει.
Φίσκα Λεβάντες!... είπε.
Αυτήν την ίδια μέρα παρουσιάστηκε κι ένας άλλος νοικάτορας. Ένας γέρος με γελαστά μάτια, πονηρά, παχουλός και γρήγορος, γρήγορος.
Το απόγευμα είχαμε βροχή.
’ρχισε με πλατιές ψιχάλες να ραντίζει το χώμα της αυλής και σιγά σιγά έστρωσε, ενώ η αστραπή σα ματιά των σκοτεινών συννέφων, ματιά αιματωμένη, έλαμπε στη μέση.
Όλοι είχανε τρυπώσει μέσα.
Η σούστα του πατέρα της Ευτέρπης, που δεν είχε αυτήν την ημέρα ζέψει το άσπρο ψωραλέο άλογο, βρεχότανε στη μέση της αυλής.
Πήρα την ομπρέλα μου και βγήκα. Ο χειμώνας ερχόταν, ή είχε φθάσει. Ο κεραυνός που ξεσπούσε τάραζε την πλάση, ήταν η φωνή του, και η βροχή ένα μέρος απ το σώμα του.
Καθώς έβγαινα, είδα το γερο-Σκούλη στη μέση της αυλής να βρέχει κι αυτός το διψασμένο χώμα.
Και μεμιάς γύρισε ο καιρός. Ψύχρα δυνατή έπιασε.
Όταν πήγα στο σπίτι, η βροχή είχε πάψει. Ήτανε νύχτα. Η σελήνη ψηλά γύριζε μες στα σύννεφα...
Τη νύχτα ξύπνησα από συναυλία γάτων. Ήτανε μια τρομερή συναυλία, καντάδα από πολλές φωνές. Μου ήταν αδύνατο να κλείσω μάτι. Ξαφνικά άκουσα θόρυβο δυνατό, βλαστημιές και πέτρες, πέτρες στα κεραμίδια. Και η συναυλία έπαψε.
Το πρωί τον πρώτο άνθρωπο που είδα ήταν η Φορτίλαινα. Γύριζε στην αυλή και φώναζε τους γάτους της, που είχανε δραπετέψει και βρισκόντουσαν στα κεραμίδια:
 Έλα, πουλάκια μου, έλα, Μικούλη!... Έλα, Σοφέ... Εδώ!... Γιατράκι!... Ελάτε, ελάτε!... Έχει ψάρι, ψάρι... ακούτε;... Ψάρι... Ελάτε και θα σας διορθώσω εγώ! έκανε σιγά για να μην την ακούσουν οι γάτες της.
Το μεσημέρι που πήγα στο δωμάτιό μου έμαθα πως εκεί είχανε γίνει καβγάδες. Ο νέος νοικάτορας, ο γέρος δηλαδή με τα πονηρά μάτια, φοβέρισε τη Φορτίλαινα πως θα της σκότωνε τα γατιά της και αυτή έπαθε νευρική ταραχή κι έβαλε τις φωνές.
 Ορίστε μας, έλεγε έπειτα στις άλλες γυναίκες, ήρθανε τα άγρια να βγάλουνε τα ήμερα!...
Και ο καιρός ήτανε χειμωνιάτικος, άνεμος ψυχρός φυσούσε.
Κείνο το βράδυ η κόρη με τα ωραία ρούχα και τα ψηλά τακούνια, που είχε βγει έξω απ το μεσημέρι, δε γύρισε στο σπίτι, και οι γονείς της, προπάντων ο γέρος, τρέχανε σαν τρελοί και τη ζητούσανε.
Την άλλη μέρα δε φάνηκε. Ίσως θα απάντησε το αυτοκίνητο στο δρόμο της και την πήρε μέσα...
Δεν την είδα πια.
Πλησίαζε και η μέρα που θα φευγα. Είχα δυο μήνες σωστούς μέσα σε κείνη την κιβωτό.
Είχα σηκωθεί πρωί και ετοιμαζόμουνα, όταν φωνές, ξεφωνητά μ έκαναν να πεταχτώ έξω. Κι άλλοι τρέχανε.
Απ ένα δωμάτιο άδειο είδαμε τη Φορτίλαινα να βγαίνει κρατώντας μια γάτα ψόφια.
 Για δέτε τη, για δέτε τη! Μου τη σκότωσε ο κακούργος, μου τη σκότωσε!... Και γι αυτό έφυγε, γι αυτό!... έλεγε. Πάει, μου τη σκότωσε!... Γατάκι μου, πουλάκι μου, Τσιτσίκα μου!... Τι σου μελλε!... Α, το δολοφόνο!... Χτύπησε το ζώο το φτωχό, γιατί εχθρευόταν εμένα!... Πού θα μου πάει όμως, πού θα μου πάει... Να, έτσι, έτσι θα του τα βγάλω τα στραβά του!... Να μη με Λένε Φορτίλαινα, αν δεν το κάνω!... Πουλάκι μου!... Και τριβόταν εχτές, τριβόταν επάνω μου και με κοίταζε με τα ματάκια του!... Σα να χε κάποιο προαίσθημα ότι θα το σκοτώσει ο κακούργος, ο δολοφόνος!... Α, το τέρας, τον παλιόγερο!... Κι έπειτα λένε γιατί δεν αγαπώ τους ανθρώπους!... Γιατί είναι όλοι φονιάδες, κακούργοι, τέρατα!... Τσιτσίκα μου!... Τι σου μελλε!... Πουλάκι μου, γλυκό μου πουλί!... Για κοιτάτε το!... Α, τον κακούργο!... Μα δεν τον είδατε τι μορφή είχε, ο παλιόγερος, ο ελεεινός!... Μα πού θα μου πάει!... Θα τον εκδικηθώ!...
Είχε αφήσει πάνω σε μια καρέκλα τη νεκρή γάτα και μιλούσε με γυρτό το κορμί όσο μιλούσε γι αυτή, κοιτάζοντάς τη θλιβερά. Όταν όμως θυμόταν το φονιά της, ορθώνετο, κουνούσε το αδύνατο ψαρόμαλλο κεφάλι της και φοβέριζε με τα νύχια.
Κοντά το μεσημέρι, ενώ έπεφτε ψιλή βροχή, εγώ έφυγα.
Καθώς βγήκα, για να ανεβώ σ ένα αμαξάκι, είδα παιδιά να κοιτάζουνε απ τα παράθυρα μες στο σπίτι της Φορτίλαινας. Και έριξα κι εγώ μια ματιά. Ετρόμαξα τώρα, ετρόμαξα, μα την αλήθεια!
Σ ένα κουτί μακρύ βρισκόταν η γάτα... Μπορώ καλύτερα να πω ένα ανθρωπάκι με γατίστικο πρόσωπο, ντυμένο με σκουφίτσα, φόρεμα, σακάκι!... Πάνω απ το κεφάλι του έκαιε μια λαμπάδα.
Η κυρα-Φορτίλαινα καθόταν κοντά με σκυμμένο κεφάλι και δίπλα της δυο γειτόνισσες.
Τραβήχτηκα, καθώς αυτή σήκωσε το κεφάλι και άρχισε να λέει:
 Τον κακούργο, τον κακούργο!...
Ανέβηκα στην άμαξα και ο αμαξάς χτύπησε τ άλογο...


Η ΓΕΙΤΟΝΙΑ ΠΟΤ ΕΚΛΑΙΕ ΚΑΙ ΓΈΛΟΥΣΕ 
Διόλου δεν την ήξερα αυτή τη γειτονιά που μ’ έριξε μια εποχή η τύχη, αν και είχα χρόνια και χρόνια στην Αθήνα κι είχα γυρίσει την κάθε γωνιά. Σ’ αυτήν δεν είχα πατήσει ποτέ, ούτε από μακριά την είχα δει και ούτε είχα ακούσει ότι υπήρχε. Ήτανε μια γειτονιά παράδοξη, με δικά της, μπορώ να πω, ήθη και έθιμα.
Και για να πας σ’ αυτή τη γειτονιά, έπρεπε να περάσεις μια έκταση μεγάλη, χέρσα, κατηφορική, γεμάτη από όγκους μικρούς χωμάτων και σκουπιδιών.
Μα τι δεν ήτανε κει ριγμένα! Νόμιζε κανείς πως όχι μόνον η πόλη έριχνε τα σκουπίδια της, αλλά και όλη η Ελλάδα. Και όταν με κόπους και βάσανα τα περνούσε, θα βρισκότανε σ’ αυτή τη γειτονιά. Αλλ’ έπρεπε να ’ναι εορτή η Κυριακή για να τη δει στον ανθό της.
Εγώ δεν την ήξερα, καθώς είπα, αυτή τη γειτονιά, αλλά, μη βρίσκοντας αλλού δωμάτιο, κατρακύλησα εκεί. Και μάλιστα πλήρωσα τρία νοίκια μαζεμένα.
Ήμουνα άγνωστος, δεν ήμουν απ’ τη γειτονιά.
Στην ταβέρνα, μια διπλανή στο σπίτι που κάθισα όταν πρωτοπήγα, μια παρέα τραγουδούσε κι έπινε και μια γυναίκα κοντά τους, με κόκκινη μύτη, ξεμαλλιάρα, γυμνοπόδα, έπινε όρθια. Πέρα λίγο είδα κήπους, κυπαρίσσια, δέντρα πολλά να υψώνονται...
Η δύση κοκκίνιζε. Και τότε τα δέντρα, τα κυπαρίσσια που υψώνονταν στους κήπους, μου άρεσαν με το βάθος εκείνο το αιματένιο και, δεν ξέρω πώς, μου φάνηκε ότι κάθε δύση στο μέρος αυτό έτσι θα ’τανε, δε θ’ άλλαζε...
Το βράδυ έπεσα νωρίς, είδα κι ένα περίεργο όνειρο..
Ήτανε βαθιά νύχτα και πήγαινα προς τους κήπους. Αλλ’ εκεί, όταν έφθασα, δεν είδα κήπους αλλ’ έναν γιγάντιο ατμόμυλο. Άνθρωποι πολλοί ανέβαιναν, όχι από σκάλες, αλλ’ από σανίδια μεγάλα, μαδέρια βαλμένα για σκάλες, φορτωμένοι σακιά σιτάρι. Και ο ατμόμυλος δούλευε σκοτεινός, χωρίς το παραμικρό φως...
Πρωί πρωί με ξύπνησε τρομερός θόρυβος, φωνές, χτυπήματα ντενεκέδων άγρια. Πετάχτηκα τρομαγμένος να δω τι συμβαίνει.
Σε μια βρύση που ήτανε λίγο μακριά από σπίτι μου, γυναίκες, γριές, κορίτσια μάλωναν ποια να πρωτοπάρει νερό. Χτυπούσαν τους ντενεκέδες, χτυπούσαν τις στάμνες και φώναζαν, φώναζαν, βρίζανε.
Και ο ήλιος ακόμα δεν είχε φανεί και ο αέρας ήτανε ψυχρός.
Μπήκα μέσα, αλλά δεν πλάγιασα. Ντύθηκα και θέλησα να εργαστώ. Πώς όμως να εργασθώ με κείνον το θόρυβο; Τ’ άφηκα κι έγειρα περιμένοντας να πάψει. Πέρασε ώρα. Ο νους μου πλανήθηκε αλλού.
Είδε ένα φως γλυκό να χύνεται ξαφνικά. Μου φάνηκε σα να χαμογέλασε η σκυθρωπή ημέρα. Ο ήλιος είχε βγει. Ευτυχώς, μαζί με την εμφάνιση του ήλιου έξω, ήρθε και η γαλήνη. Ο θόρυβος, οι φωνές πάψανε, κοπήκανε μεμιάς. Και όταν βγήκα στο παράθυρο να δω πώς έγινε αυτό το θαύμα, είδα τις κυράδες να σκορπίζονται, να φεύγουν για τα σπίτια τους, άλλες με γεμάτους ντενεκέδες και άλλες με αδειανούς. Κατάλαβα τι είχε συμβεί. Η βρύση είχε πάψει να τρέχει κι έτσι έφερε την ειρήνη, και το κοπάδι των γυναικών διαλύθηκε.
Ησυχία τώρα. Αλλά δεν πέρασε και πολύ, και την ησυχία που ’χε γίνει τη γέμισαν φωνές, τραγούδια.
Μα τι ναι δω! είπα.
Όλοι τραγουδούσαν εκεί, όλοι! Από ένα σπίτι ασωβάτιστο, ψηλό, με πόρτα μπαλκονιού χωρίς να ’χει μπαλκόνι, μια φωνή γυναικεία, σουβλερή, τρυπάνι σωστό, έβγαινε πάνω απ’ όλες. Και ο δρόμος είχε γεμίσει από διάφορα ζώα, όρνιθες, κατσίκια, χοίρους. Αυτοί είχαν πάει στη λάσπη της βρύσης, σ’ ένα βουρκάρι μαύρο σαν κατράμι, και μάλωναν ποιος θα πρωτοκάνει το λουτρό του. Όσο περνούσε η μέρα, ο θόρυβος μεγάλωνε. Μετά οι γυναικείες φωνές πάψανε και τραγούδια νέων ακούστηκαν.
Παρέες είχαν καθίσει στο μπακάλικο απ’ έξω και με κιθάρες τραγουδούσαν.
Θαυμάσια γειτονιά! σκέφτηκα. Είναι φιλόμουσος οσο παίρνει!...
Κι είχα βγει στο παράθυρο για ν’ απολαύσω την αρμονία. Και δεν τραγουδούσαν άσχημα, πολύ καλά μάλιστα!
Αντικρύ είδα ένα σωρό παιδιά γυμνόποδα να παίζουνε σ’ ένα λάκκο. Βρόμικα όλα σα να ’χανε πλυθεί στη λάσπη που κυλιόντουσαν οι χοίροι. Είδα και τρία κι έβαλα τα γέλια. Αυτά μοιάζανε στο ντύσιμο, ή καλύτερα στη γύμνια, και χωρίς άλλο θα ’ταν αδέλφια.
Μα τι ρούχα ήταν εκείνα που τάχα φορούσαν; Έφτανε αυτό ίσαμε τον αφαλό, ή καλύτερα απάνω απ’ τον αφαλό έφτανε το πουκάμισο, και το σακάκι τους λίγο κάτω απ’ τις μασχάλες. Και όλα έξω, φόρα!
Σε λίγο βγήκε μια αδύνατη γυναίκα απ’ ένα σπίτι, σχεδόν αντικρύ μου, και φώναξε γυρίζοντας δεξιά και αριστερά το κεφάλι της:
— Αγαμέμνων! Αγησίλαε! Οδυσσέα!
Τα τρία ξεβράκωτα με τα βασιλικά ονόματα τρέξανε κοντά της.
Έπειτα έμαθα, και καθώς μου φάνηκε, πως ήταν τυφλή.
Μου ’χε κάνει εντύπωση πως σ’ αυτή τη γειτονιά των παιδιών τα ονόματα ήταν όλα αρχαία, και μάλιστα βασιλικά ή ηρώων.
Άλλο όνομα δεν άκουγες. Τα Γιάννης, Γιώργης και τ’ άλλα που αλλού βρίσκονται σε αφθονία εδώ είχανε χαθεί ολωσδιόλου. Δε βράδυνα όμως να μάθω την αιτία. Η αιτία ήταν ένας δάσκαλος, επίτροπος κάποιας εκκλησίας, που συμβούλευε τους γονιούς και τους νονούς τι ονόματα να βγάζουν. Κι αυτοί, όπως φαινόταν, κρατούσαν τη συμβουλή του. Αλλ’ ένα όνομα που άκουσα μια μέρα ποτέ δεν πίστευα να το ακούσω, αν και ήταν αρχαίο και βασιλιά μεγάλου. Άκουσα μια μέρα ένα κορίτσι να φωνάζει απ’ την πόρτα σ’ ένα παιδί τσίμπλικο, βρομιάρικο, που πήγαινε σιγά με μια ακολουθία άπειρη μυγών:
— Βρέ Αρταξέρξη, δεν κουνάς λίγο τα ξεράδια σου!
Το μεσημέρι τα τραγούδια έπαψαν. Ησυχία μεγάλη έπεσε στη γειτονιά. Τώρα όμως μπουκάλες μεγάλες άδειες τρέχανε στον μπακάλη και γεμάτες γυρίζανε ή φεύγανε. Πήγα κι εγώ να φάω στο μπακάλικο, γιατί καθώς είχα μάθει απ’ την κυρα-Πανώρια, την κυρά του σπιτιού μου, ο μπακάλης αυτός μαγέρευε, και μαγέρευε καλά και καθαρά. Παρέες πολλές ήτανε μέσα στο μπακάλικο και τρώγανε, άλλες σιωπηλά και άλλες σιγομιλώντας. Πήγα και κάθισα σε μια άκρη ενός τραπεζιού που και άλλοι καθόντουσαν, και διέταξα τι να μου φέρουν. Θυμάμαι πως είχε ψάρια.
Και γρήγορα μου τα ’φερε ο ίδιος ο μπακάλης. Αυτός ήταν ένας μελαχρινός, σχεδόν καφετής, μεσόκοπος, με μαλλιά κατσαρά, με λίγες τρίχες για μουστάκι και με μύτη αρχαίου αγάλματος. Αλλά τι βρομιάρης, τι βρόμικα ρούχα φορούσε! Και μου τα ’φερε τα ψάρια, πώς νομίζετε; Ψαχουλεύοντας με το δάχτυλο το ’να του ρουθούνι και ρίχνοντας σπάταλα εδώ και εκεί το περιεχόμενό του. Σιχάθηκα, αλλ’ έφαγα γιατί πεινούσα. Με προσοχή όμως!
Οι παρέες σιγομιλούσαν, τρώγανε και πίνανε.
Και ο μπακάλης πήγαινε κι ερχότανε φέρνοντας κρασί, μεζέδες και αδειάζοντας τ’ άλλο του ρουθούνι.
Ξαφνικά στις παρέες έγινε κάποια κίνηση, ένας θόρυβος: ο Μπλεμαρές!
Ένας χοντρός, μελαχρινός πολύ, με κατάμαυρα μάτια υγρά και με μαλλιά και μουστάκι σαν το φτέρωμα του κοράκου, είχε παρουσιαστεί απ’ έξω απ’ το μπακάλικο, στην πόρτα του.
-  Ορίστε, ορίστε!
Όλοι τον θέλανε κοντά τους, όλοι κάνανε τόπο για να καθίσει, του δίνανε τις καρέκλες τους. Ενόμισα στην αρχή πως θα ’τανε κάποιος μεγάλος και τρανός της γειτονιάς, γιατί φορούσε και καλά ρούχα, αλλ’ έπειτα έμαθα τι ήταν: Ο Μπλεμαρές, παιδί Ατσιγγάνας και Έλληνα, ήταν ο μεγαλύτερος μπεκρής της γειτονιάς. Της γειτονιάς όμως μόνο; Αφού λέγανε μυθικά πράγματα γι’ αυτόν. Ποτέ δε μεθούσε, όσο κι αν έπινε, και κανείς δεν τον είδε, όχι μεθυσμένον, αλλά λίγο να φαίνεται ότι ζαλίστηκε. Έπινε, έπινε, έπινε κι όλο ζητούσε να πιει. Και λέγανε οι θαυμαστές του πως, και σε λίμνη από κρασί αν τον έριχναν, θα τη ρουφούσε όλη, και όταν έβγαινε θα ζητούσε να πιει ένα ποτηράκι για ξεκούρασμα...
Άφησα τον Μπλεμαρέ και τους φίλους του να πίνουνε και πήγα στο δωμάτιό μου.
Είχα κλείσει το παράθυρο του δρόμου κι είχα ανοίξει τ’ άλλο, που ’βλεπε στην αυλή.
Η κυρα-Πανώρια έλειπε απ’ το πρωί. Είχα μάθει πως πήγαινε στην κόρη της, που ήταν παντρεμένη, κι ερχόταν το βράδυ με τον άντρα της. Αυτός είχε μαγαζί με τον γαμπρό του. Γύριζα μέσα στο δωμάτιο. Αλλά ξαφνικά κάτι είδα έξω που μ’ έκαμε να τιναχτώ, να ταραχτώ, σα να ’δα ήλιο να βγαίνει μεσάνυχτα.
 Μια κόρη καστανή, ωραία, ωχρή αλλά παχουλή, ήτανε σ’ ένα παράθυρο ψηλό κακοφκιασμένου σπιτιού και κοίταζε εκεί, σε μένα, στο δωμάτιό μου!
Με είδε που την είδα και πήγε προς τα μέσα. Εγώ πήγα κοντά στο παράθυρο. Αυτή στεκόταν και με κοίταζε. Εγώ, αφού έριξα ματιές στην αυλή κι είδα τις όρνιθες της κυρα-Πανώριας να γυρίζουν, σήκωσα το κεφάλι σ’ αυτή. Πάλι ήρθε προς το παράθυρο. Κι έκανε τώρα το ίδιο που έκανα κι εγώ. Κοίταξε εδώ και εκεί, κάτω. Και πάλι πήγε μέσα και στάθηκε κοιτάζοντάς με...
Για μια στιγμή την έχασα. Αλλά να την και μ’ ένα ρόδο στα χέρια. Και στάθηκε, χωρίς να πλησιάζει στο παράθυρο, με τα μάτια στυλωμένα σε μένα. Κι είχε κάτι μάτια! Ξαφνικά τη βλέπω να φέρνει το άνθος στα χείλια, χωρίς να πάψει το κοίταγμα...
 Όταν ο ήλιος είχε χαθεί πια και η κόρη είχε κρυφτεί, βγήκα έξω στο δρόμο. Ήμουν ευτυχισμένος, αλλά και ανήσυχος. Ανήσυχος για την τόλμη της κόρης, που γρήγορα γρήγορα ζητούσε τη σχέση μου.
Και κοίταξα τότε τη δύση.
Η δύση ήτανε ρόδινη...
Έπεσα νωρίς να κοιμηθώ. Ώρες όμως έμεινα άγρυπνος, βυθισμένος σε κείνη την ευτυχία και την ανησυχία...
Επιτέλους ο ύπνος με πήρε. Και κοιμόμουνα βαθιά, όταν ξύπνησα από χτύπημα καμπάνας μικρής, που σήμαινε εκεί κοντά!
Μπα! είπα. Τι ’ναι αυτό!
Η καμπάνα χτύπησε λίγο ακόμα κι έπαψε. Σηκώθηκα και, ανάβοντας φως, είδα την ώρα. Ήτανε δυο μετά τα μεσάνυχτα.
Άκουσα βήματα στο δρόμο και άνοιξα το παράθυρο. Η νύχτα ήταν κατασκότεινη. Τα βήματα σιγά σιγά εχάνονταν προς τους κήπους.
Έκλεισα το παράθυρο και πλάγιασα σβήνοντας το φως.
Ξύπνησα πρωί, πολύ πρωί. Και ξύπνησα μόνος μου, χωρίς να πεταχτώ απ’ το ξυπνητήρι των ντενεκέδων.
Ίσως, σκέφτηκα, δε θα ’ρθε το νερό...
Άκουσα ησυχία μεγάλη στο δρόμο, παντού. Κοίταξα απ’ το παράθυρο της αυλής το παράθυρο της κόρης. Κλειστό. Μα ήταν και πολύ πρωί. Θα κοιμόταν...
Πήγα τότε στο άλλο και τ’ άνοιξα. μια γυναίκα έπαιρνε νερό απ’ τη βρύση. Άλλη καμιά, κι ερημιά στο δρόμο. Μα τι συνέβαινε;
Πέρασε ώρα. Ο ήλιος βγήκε, φώτισε. Ο δρόμος έρημος σχεδόν. Ένα παιδάκι, απ’ τα γυμνά, βγήκε για μια στιγμή, έκανε μια βόλτα τρέχοντας σα νεαρό άλογο και πάλι χώθηκε στο σπίτι του. Και το παράθυρο της κόρης κι αυτό ξακολουθούσε να ’ναι κλειστό...
Ήθελα να ρωτήσω τι συμβαίνει, αλλά πού; Και μόλις είδα στην αυλή την κυρα-Πανώρια, βγήκα για να μάθω.
Έριχνε κριθάρι στις όρνιθές της. Μέσα όμως, σ’ ένα δωμάτιο, είδα τον άντρα της και απόρησα. Αυτός έφευγε πολύ πρωί.
—  Μήπως είναι καμιά εορτή, κυρα-Πανώρια; τη ρώτησα.
—  Εορτή; Όχι όχι!
—  Τότε γιατί είναι έτσι;...
Αυτή κούνησε το κεφάλι της.
—  Γιατί ένα παιδί της γειτονιάς μας πέθανε!
Θυμήθηκα τότε και το χτύπημα της καμπάνας και νόμισα πως ήτανε γιατί είχε πεθάνει αυτό το παιδί. Και τη ρώτησα.
—  Χτύπησαν στο νεκροταφείο, γιατί είχανε φέρει κάποιον που βρήκανε νεκρό σ’ ένα δρόμο κοντά στα περιβόλια.
—  Και το νεκροταφείο πού είναι;
—  Δεν το ξέρεις! Να, εδώ κοντά στα κυπαρίσσια!
 Η ημέρα προχωρούσε. Το παράθυρο έμενε κλειστό. Αλλ’ ο δρόμος άρχισε να γεμίζει θόρυβο, και βγήκα κι εγώ να δω.
Μα τι όμως ήταν εκείνα τα μαύρα ρούχα; Αν μην όλες, οι περισσότερες γυναίκες και τα κορίτσια φορούσαν μαύρα!
Μην τα ’βαλαν για την κηδεία, σκεπτόμουνα, ή ο θάνατος είχε χτυπήσει όλων αυτών το σπίτι;
Και όλοι και όλες έκλαιγαν όταν πήγαιναν τον νεκρό νέο. Είδα και κείνη. Και αυτή μαυροντυμένη κι έκλαιε... Με είδε κι αυτή, κι ένα μικρό χαμόγελο εχάραξε τη δακρυσμένη της μορφή.
Το μεσημέρι πήγα σ’ άλλο μπακάλικο της γειτονιάς κι έφαγα.
Όταν επέστρεψα, είδα την κόρη στο παράθυρο να κάθεται και να φαίνεται ότι με περιμένει. Πλημμυρισμένος από χαρά, ετόλμησα να τη χαιρετήσω. Κι αυτή μ’ εχαιρέτησε με χαμόγελο.
Η γειτονιά αυτό το απόγευμα δεν τραγούδησε, με σιωπή το πέρασε.
Εγώ έμεινα ώρες εκεί στο παράθυρο, κολυμπώντας στην ευτυχία. Και η κάθε στιγμή που ερχότανε μου έδινε από ένα κύμα ευτυχίας που μ’ εζάλισε.
Και όταν ο ήλιος έφυγε και η κόρη κρύφτηκε, βγήκα πάλι στην πόρτα. Η ματιά μου ζήτησε τη δύση.
Η δύση ήτανε μαυρισμένη...
Πρωί, πολύ πρωί, κρότοι δαιμονισμένοι ντενεκέδων, φωνές, ουρλιάσματα με ξύπνησαν. Πάλι είχαμε το ίδιο πανηγύρι και χειρότερο. Κι ήταν Κυριακή.
Ο θόρυβος δυνάμωσε τόσο, που με ανάγκασε να βγω στο παράθυρο. Και κείνη τη στιγμή είχαν αρπαχτεί μαλλιά με μαλλιά οι γυναίκες, οι ντενεκέδες κατέβαιναν στα κεφάλια.
Άντρες μισόγυμνοι, άλλοι χωρίς καπέλο τρέχανε να τις χωρίσουν.
Είδα και την κυρα-Πανώρια να ’ρχεται με τη στάμνα της τραυματισμένη. Της είχαν ανοίξει άλλο ένα στόμα στην κοιλιά.
Όταν η μάχη έπαψε, βγήκα στην πόρτα. Στάμνες, κανάτια σπασμένα ήταν γύροι» απ’ τη βρύση, ντενεκέδες πατημένοι. Είδα και να κουβαλούν απ’ το σπίτι που ’χε πεθάνει κείνος ο νέος.
Ετοιμαζόμουνα να μπω για να δω μην είχε ανοίξει η κόρη το παράθυρο, όταν είδα κάτι και με σταμάτησε.
Ο Μπλεμαρές κρατώντας δυο παλιοκαρέκλες είχε φανεί στο δρόμο, και πίσω του με παλιοπράγματα πέντε έξι παιδιά. Και πιο πίσω μια γυναίκα ξερακιανή, μ’ ένα τραπεζάκι.
Πέρασαν στη γραμμή από μπροστά μου, χωρίς να με κοιτάξουν, και μια και δυο διευθυνθήκαν και μπήκανε στο σπίτι που κουβαλούσε.
Μέσα που πήγα το ’πα στην κυρα-Πανώρια.
— Μα αυτό το ’ξερα ότι θα γίνει! μου απάντησε. Ο Μπλεμαρές έτσι κάνει! Άμα πεθάνει κανείς από φτίση και φύγουν οι δικοί του, πάει αυτός και κάθεται κάμποσον καιρό για να λησμονηθεί. Δεν πληρώνει νοίκι.
Το βράδυ έμαθα και άλλα απ’ την κυρα-Πανώρια. Τη γειτονιά την έδερνε η φθίση. Τα ρούχα τα μαύρα οι πιο πολλές τα φορούσαν γιατί η φθίση τούς είχε αφανίσει.
Τρόμαξα. Αλλά μπορούσα να φύγω απ’ εκεί; Μέσα σε κείνη την κόλαση, καθώς μου φάνηκε όταν άκουσα για την ασθένεια, εγώ είχα βρει έναν παράδεισο...
Η σχέση μου με την κόρη πήγαινε καλά και καλά. Η τόλμη της εκείνη, που ακόμα με κρατούσε σε ανησυχία, την έκανε να κατεβεί ένα απόγευμα στον μισογκρεμισμένο τοίχο της μάντρας που μας χώριζε και να μιλήσουμε. Και μετά δυο μέρες πέρασα τη μάντρα και ώρες μείναμε σ’ ένα μικρό δωμάτιο. Σχεδόν πρωί έφυγα.
Από τότε δεν επέτρεψα πια στον εαυτόν μου να έχει κείνη την ανησυχία.
Είχε μόνο μια μάνα. Η μάνα της κοιμόταν.
Κάθε βράδυ μαζί της ήμουνα. Και όταν πλησίαζε το ξημέρωμα, έφευγα για να πάω στο δωμάτιό μου. Το κρεβάτι μου έμενε πάντα στρωμένο.
Σκεπτόμουνα να τη ζητήσω, για να μην πηγαίνω έτσι σαν κλέφτης. Κι είχα βρει και κάποια εργασία.
Ένα βράδυ όμως μάταια την περίμενα να φανεί για να πηδήσω τη μάντρα, μάταια... Το άλλο βράδυ επίσης.
Ανησυχία τρομερή άρχισε να με δέρνει. Σκέφτηκα να ρωτήσω την κυρα-Πανώρια. Και τη ρώτησα. Ήταν Κυριακή μάλιστα απόγευμα, και δεν είχε φύγει για την κόρη της.
— Το ’χα μυριστεί, παιδί μου, πως τα ’χατε καλά, το ’χα μυριστεί! μου είπε. Παιδάκι μου, κι αυτή θα πάει να βρει τις αδελφές της, καθώς φαίνεται! Αυτή, παιδί μου, έπεσε ξαφνικά βαριά απ’ την καταραμένη αρρρώστια που δέρνει τη γειτονιά μας! Ήτανε κι αυτή χτυπημένη και γρήγορα αργά θα πήγαινε. Μα και γι’ αυτό η μάνα της της είπε ν’ απολάψει τον κόσμο, να κάνει ό,τι επιθυμεί...
Όταν βγήκα συντριμμένος έξω στην πόρτα, στο δρόμο, για να πάρω αέρα, η ματιά μου πήγε στη δύση.
Η δύση ήταν κόκκινη σαν αιματωμένη, όπως την πρώτη φορά που πήγα κει... Και τα κυπαρίσσια κουνιόντανε σιγά.


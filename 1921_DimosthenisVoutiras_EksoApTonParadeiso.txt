
ΕΞΩ ΑΠ’ ΤΟΝ ΠΑΡΑΔΕΙΣΟ
Καθισμένος ο Πατατούκας μόνος σ’ ένα τραπέζι της ταβέρνας του Κουτρούλη, έτρωγε ψωμί, κόβοντάς το με το σουγιά του. Πέρα λίγο, κοντά στο τεζάχι, μια παρέα μ’ έναν κουτσό στη μέση έτρωγε κι έπινε. Πριν καθίσουν, είχαν προσκαλέσει τον Πατατούκα να πάει μαζί τους, αλλ’ αυτός αρνήθηκε. Δεν μπορούσε, ήταν άρρωστος, τους είπε. Απ’ την ανοιχτή πόρτα φαινόταν καπνός πυκνός να βγαίνει από ένα καμίνι, και κάρα γεμάτα πέτρες να κατηφορίζουνε. Χήνες γυρίζανε στην πόρτα κοντά και πάνω στη γραμμή του τραμ, και κάθε τόσο σούστες φορτωμένες σφαχτά περνούσαν. Πάνω στα σφαγμένα βόδια, στο νεκρό τους σώμα, που έτρεμε στο κούνημα της σούστας, άντρες γεμάτοι αίματα είχανε ξαπλωθεί και κοιμόντουσαν, ή έκαναν τον κοιμισμένο. Ζέστα έκανε δυνατή κι ο άνεμος που ερχότανε καυτερός έφερνε μυρουδιά ψοφιμιού.
Ο κουτσός μιλούσε σιγά και διηγότανε για τον Πατατούκα. Τον είχε διώξει, έλεγε, ή γυναίκα που συζούσε, γιατί τη σκότωνε απ’ το ξύλο. Είχε παρακαλέσει το σταθμάρχη να τη σώσει κι οι χωροφύλακες είχαν πάει και τον πέταξαν έξω από το σπίτι της. Ήτανε δικό της το σπίτι, χτήμα της. Και την έδερνε για ψύλλου πήδημα κι έτσι, να χορτάσει το χέρι του ξύλο.
— Ποιος είμαι; τη ρωτούσε πολλές φορές που πήγαινε μεθυσμένος. Και πότε δεν πήγαινε;
— Ο Κωστής, του ’λεγε αυτή, γιατί τρεις φορές χειρότερα αν δε μιλούσε.
— Ο Κωστής, μωρή;
— Ο Πατατούκας! του ’λεγε.
— Ο Πατατούκας είμαι; Να λοιπόν!
Και την άρχιζε στο ξύλο...
— Μα πώς έπρεπε να πει; ρώτησε ένας κοκκινομούστακος άγριος σφάχτης με τα μανίκια σηκωμένα του αιματωμένου πουκαμισιού του.
— Μα εδώ είναι ο κόμπος! Αν έλεγε ο Κωστής ο Πατατούκας, και τα δυο μαζί, πάλι τις έτρωγε, γιατί θα ’θελε να του πει και το παρατσούκλι του!
— Και πώς τον λένε;
— Δεν το ξέρεις; Καλιακούδα!
— Ας τα ’λεγε τότε όλα στη γραμμή...
— Και πάλι αλίμονό της, γιατί θα του ’λεγε και το παρατσούκλι του, που αυτός θα ’κανε πως δεν το θέλει, και να ξύλο! Τώρα όμως που τον πέταξαν έξω, κλαίει και δέρνεται, και μέρα νύχτα γυρίζει και φέρνει βόλτες το σπίτι σαν το Σατανά, που τον βγάλανε απ’ τον παράδεισο και πάει να τρελαθεί! Θέλει πάλι να τα φκιάξουνε, ν’ αγαπήσουνε, αλλά πού αυτή, θέλει;...
Ο κουτσός ξακολούθησε ακόμα να διηγείται, να λέει. Ο Πατατούκας όμως δεν έδινε καμιά προσοχή σ’ αυτόν και στην παρέα του, γιατί πρόσεχε πέρα, στο ψήλωμα, στα αραιά σπιτάκια.
Ξαφνικά τινάχτηκε και προχώρησε για την πόρτα.
— Ε, για πού; του φώναξε ο κουτσός με το πόδι του το φασκιωμένο σα μωρό.
— Εδώ, εδώ κοντά!...
Με δυσκολία σέρνοντας τις πατημένες πίσω παπούτσες του, πέρασε το ξερό ρέμα κι έφτασε στο δρόμο, πάνω στη ράχη του λόφου, με τ’ αραιά σπιτάκια.
Μια γυναίκα ηλιοκαμένη, αδύνατη, κατέβαινε σιγά, κρατώντας ένα δέμα. Ο Πατατούκας στάθηκε και την κοίταξε. Η γυναίκα πλησίασε και πέρασε χωρίς να φανεί ότι τον ένιωσε.
— Ούτε μια ματιά!... έκανε αυτός με παράπονο ερωτευμένου. Η γυναίκα έφτασε σ’ ένα σπιτάκι κει κοντά και άνοιξε την πόρτα του.
— Ούτε μια ματιά δεν αξίζουμε!... είπε πάλι αυτός πιο δυνατά, χωρίς να φροντίζει για μια μορφή που είχε φανεί σ’ ένα παράθυρο από πάνω του.
— Να χαθείς, παλιάνθρωπε, μασκαρά! του φώναξε τώρα η γυναίκα. Δεν πας να πνιγείς, τι κάθεσαι;...
Κι έκλεισε την πόρτα δυνατά.
Αυτός στράφηκε κίτρινος και μ’ ένα χαμόγελο και είπε στη γυναικεία μορφή που είχε δει και ακούσει όλα.
— Δεν μπορεί να της περάσει! Εκεί το βαστά...
Πάλι πήγε στο μαγαζάκι. Μέσα ήτανε τώρα μόνο ο κουτσός, καθισμένος ακόμα στη θέση του, κοντά σε άδεια ποτήρια, κι ένας από τους συντρόφους του. Αυτός όμως ο σύντροφός του είχε τραβηχτεί σε μια γωνιά και κοιμότανε στην καρέκλα, με το κεφάλι ακουμπισμένο στον τοίχο. Κοντά του, κοντά στα πόδια του, δυο σκυλιά κοιμόντουσαν κι αυτά.
Ζήτησε κρασί και ήπιε, κι όλο αναστέναζε.
— Δεν έπιασες δουλειά σήμερα; τον ρώτησε ο κουτσός.
— Δεν μπορώ, του απάντησε, έχω θέρμη, δεν μπορώ... Έμεινε κει ίσαμε το βράδυ, αμίλητος και βογκώντας σιγά.
Άμα νύχτωσε καλά, βγήκε και προχώρησε πάλι για το σπίτι της γυναίκας που τον είχε διώξει.
Κι ήταν εκεί ησυχία, ησυχία μεγάλη, κανείς θόρυβος, σύρσιμο, τίποτα! Μια φωνή μόνο κλαψιάρικη νυχτοπουλιού και πάλι τίποτα.
Ο Πατατούκας στάθηκε λίγο μακριά απ’ το σπίτι της γυναίκας του κι άρχισε με τρεμουλιαστή φωνή να τραγουδά:
Εσύ κοιμάσαι κι εγώ νυστάζω, σε συλλογούμαι κι αναστενάζω.
Και τραγουδούσε με πάθος, αλλά δε μπόρεσε να ξακολουθήσει, γιατί πλήθος άλλοι τραγουδιστάδες βγήκανε ξαφνικά. Από κάθε μάντρα, από κάθε σπίτι, παλιόσπιτο, απ’ το δρόμο φωνές άγριες σκυλιών υψωθήκανε και γέμισαν την ησυχία της νύχτας με διαβολικό θόρυβο. Κι ο Πατατούκας έπαψε κι έφυγε γρήγορα, σέρνοντας τις πατημένες παπούτσες του.
Την άλλη μέρα το πρωί χτύπησε την πόρτα μιανής γειτόνισσας της Σοφίας του. Η γειτόνισσα βγήκε στο παράθυρο.
— Τ’ είναι; τον ρώτησε.
Τον είδε κίτρινο, χαλασμένο.
— Να χαρείς τον κυρ Αντώνη, της είπε παρακλητικά, να τον χαρείς, μίλησε της Σοφίας, πέστε της έναν καλό λόγο! Δεν μπορώ, κυρ’-Αντώναινα, να ζήσω χωρίς αυτή, δεν μπορώ... Θα σκοτωθώ, θα σκοτωθώ!...
Σταμάτησε για να πάρει αναπνοή, αλλά μαζί, καθώς το διηγιότανε ύστερα η κυρ’-Αντώναινα, της φάνηκε να ’θελε να πάρει φόρα για να πει το παρακάτω, που δεν τολμούσε να το πει ευθύς.
— Θα τη σκοτώσω και θα σκοτωθώ!... Το ’χω απόφαση...
Αν δε με βοηθήσετε, κακούργημα θα κάνω!... Να χαρείτε τον κυρ Αντώνη...
— Μα εσύ, βρε χριστιανέ μου, του είπε η Αντώναινα, γιατί, αφού την αγαπάς, την ψοφούσες από το ξύλο;
— Ναι, ναι, έχεις δίκιο, κυρ’-Αντώναινα, δε θα το ξανακάνω ποτές πια!... Είναι τελειωμένο...
— Με το καλό τότε... Για πιάσ’ τη με το καλό... Όσο μπορείς με το καλό... Α, νά την κιόλας!...
Η Σοφία είχε βγει μ’ ένα φκιάρι σκουπίδια και τα ’ριξε έξω, χωρίς να τους προσέξει, και πάλι μπήκε γέρνοντας την πόρτα.
— Πήγαινε τώρα, τονέ συμβούλεψε η κυρ’-Αντώναινα, με το καλό, όσο μπορείς...
Ο Πατατούκας άφησε την κυρ’-Αντώναινα και, σέρνοντας γρήγορα τις πατημένες παπούτσες του, πήγε, έσπρωξε την πόρτα και μπήκε.
— Τι θέλεις, βρε; του φώναξε η Σοφία και σαν αγριόγατος τον κοίταξε.
Έπινε νερό κείνη τη στιγμή απ’ ένα κανάτι βαλμένο πάνω σε μια αχιβάδα του τοίχου.
Αυτός άρχισε να την παρακαλά:
— Σοφία μου, συγχώρα με, δεν μπορώ, δεν μπορώ να κάνω μακριά σου, δεν μπορώ... Θα σκοτωθώ, θα σκοτωθώ, αν με διώξεις! Σκλάβο σου πάρε με, Σοφία μου...
Αυτή τον κοίταξε, τον κοίταξε, και η μορφή της η αγριεμένη άλλαζε, αλλά ξαφνικά τα μάτια της λάμψανε κι έκανε μια κίνηση να του χύσει το νερό που ήτανε γεμάτο το ποτήρι.
— Έλα!... της είπε αυτός έτοιμος να το δεχτεί.
— Να!
Και του το έχυσε όλο στο πρόσωπο. Και γέλασε.
Αυτός σφόγγισε τα νερά με το χέρι του.
— Σκότωσέ με ακόμα, δε με μέλει, είμαι σκλάβος σου! είπε κι έπεσε στα γόνατα, ενώ αυτή γελούσε, γελούσε...

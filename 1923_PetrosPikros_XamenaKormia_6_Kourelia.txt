ΚΟΥΡΕΛΙΑ
Στο μουχρό το φως της λάμπας, φονιάς και πόρνη διαβάζανε το Ευαγγέλιο.
Φ. Ντοστογιέφσκι
Σ’ ένα από κείνα τα σπίτια. Περασμένη η ώρα. Καπνοί και χνότα η καμαρούλα. Μια φωτογραφία : ένα παλικάρι με κατσαρά μαλλιά χωρίστρα. Άσελγες εικόνες, μια παρδαλή μεγάλη, ο Μόντε Χρηστός, και σα βυσσινιά αραβουργήματα, παράξενα μωσαϊκά, τσακισμένοι κοριοί στ’ ασουβάντιστα ντουβάρια.
Το κρεβάτι κουτσό, με δίχως σκέπασμα· λερό το σεντόνι, λεκιασμένο, με κουρέλια μαξιλάρια, και βρομάει, βρομάει αλλιώτικα, έτσι σα μπαγιάτικος ίδρος, σαν ανθρωπίλα, σα βρασμένα κάστανα. Στα πόδια, ένα ραγισμένο αγγειό, μουρντάρικο νερό, ξεφτισμένο προσόψι, η μια άκρη χάμω, η άλλη με τα κρόσσια, μούσκεμα στα χείλια του.
Καπνισμένο το γυαλί της λάμπας στο τραπέζι, μισή οκά δυο ποτήρια μ’ απόπιομα, λιγδιάρικα με δαχτυλιές στα πλάγια. Μια καπνοσακούλα κι ένα βρεμένο βιβλιάριο . στάχτες, αποτσίγαρα, γκρίζα πούντρα σαν αλατοπίπερο σ’ ένα σπασμένο τετράγωνο κουτί, μια τούφα παμπάκι σ’ ένα άλλο μικρούτσικο στρογγυλό, κεραμιδί φτιασίδι, τρίχες, αποχτενίδια, ένα μεταξωτό μαντίλι εκεί ανάμεσα γεμάτο κόκκινους λεκέδες, πράσινα ρόχαλα και...
Τι ίσκιοι εκείνοι, μέσα σ εκείνο το φως, εκείνο το βράδυ!
Κι όλο λέγανε πια, λέγανε...
- ... σαν το πουλάκι, να σε χαρώ... σαν το πουλάκι μες στα χέρια μου. Λες κι είναι κείνη η ώρα... να ! έτσι ζωή να ’χεις, έτσι ανοιγόκλεισε δυο-τρεις φορές τα μάτια του, και... μωρ’ αλήθεια ! τι σου είναι ο άνθρωπος ! Όμορφα και καλά λέει να κάθεσαι... Έλα τώρα, Θεός σχωρέσ’ την ψυχή του... Θα στρίψεις κανένα; Καλά! Καλά! Βέβαια με το δικό σας... Μα δεν είπαμε δα να κάνετε και σα μωρό παιδί... Για να σε ιδώ; Κλαίει πάλι... Σόνια μου, παιδί γίνεσαι... Άκου δω ! κυρία Σόνια. Ε ; Σόνια δε σε... δε σας λένε κυρία Σόνια... ε ;
- Δεν τα παρατάς λέω ’γω... Πού τα είδες τα δάκρυα ; Μόνο το κυρά μάς έλειπε τώρα... Δε μου λες  !... Αν μου ’κανες μια χάρη!... Αν ήθελες δηλαδή να τ’ αφήναμε απόψε... καμιάν άλλη φορά... ε  ; Τι λες  ; Εγώ πάλι θα σ’ ευχαριστήσω... Ξέρεις, ύστερ’ απ’ αυτά π’ άκουσα... ωχ! Πώς είναι το κεφάλι μου... ας είναι όμως, όπως γουστάρεις πάλι... τον παρά σου θα δώσεις... τι θα πει! Εγώ είπα δηλαδή πως...
- Τι λόγια είν’ αυτά; Γι’ αυτό ήρθα ’γω; Δεν ντρέπεστε να τα λέτε τέτοια πράματα κυρα-Σό... Σόνια ε ; Σωστά δεν τα λέω ;
- Κοροϊδεύεις ; Δεν παύεις, λέω ! Για πες μου, γνωριζόσαστε καλά; Δηλαδή καλά καλά;
- Κουβέντα είν’ αυτή, Σόνια μου ! Καλά λέει; Ενάμισι χρονάκι στην Παλιά Στρατώνα, μαζί, σαν αδερφάκια, ενάμιση χρό... δηλαδή, εγώ έκανα δυο, σωστά σωστά… μπα, δε βαριέσαι· τ’ είναι δα, δυο χρόνια!... Δώδεκα μήνες πλαγιάζεις απ’ το ’να το πλευρό, δώδεκ’ απ’ τ’ άλλο, και... τα ρουχαλάκια σου κι όξω!... Δύο χρονάκια... Έλα, γεια μας τώρα! Την υγειά μας να ’χουμε και όλα διορθώνουνται... Με το μπαρδόν κιόλας ... Θεός σχωρέσ’ την ψυχούλα του... Καλά το ’λεγε η μάνα μου... Τον καλό τον άνθρωπο θα τόνε πάρει ο Θεός... Τετέλεσται... αυτό είναι!... Έλα τώρα... τι τα συλλογιέσαι αδερφούλα μου... τόσο ήτανε το λάδι του... καλά δε λέω;... Έτσι ήταν το γραφτό του... Όλα γραφτά σ’ αυτόν κόσμο ! Εξηγούμαι; ...
- Γραφτό λέει; Γραφτό ! Χμ ;
- Μην τα γελάς αυτά τα πράματα, Σόνια μου... Θα σου πω λοιπόν. Να, εγώ λόγου χάρη... εμένανε που βλέπεις...
- Καλά χρυσό μου, άσ’ τα να πάνε στο διάολο ! Τι να κοντραστάρουμε τώρα; ... Κι ας ξέρω ’γω πως τον έφαγε η σκροφάρα η φυλακή όπως με τρώει εμένα το...
- Με το μπαρδόν, Σόνια μου, να με συμπαθάς... μπορεί να ’χεις κι εσύ το δίκιο σου· μα τι τα θέλεις... η φυλακή δεν τρώει κανένα... Σχολείο είναι η φυλακή... Εξηγούμαι: Άντρας που δεν πήγε φυλακή... άντρα θα τονε πω εγώ ; Ορίστε ; Το Μήτσο τον έφαγε η τσίκα, η τσίκα και η συλλογή. Η τσίκα τού ’φαγε το πλεμόνι κι η συλλογή... η συλλογή του ’φαγε το... Μα κι η ζωή, Σόνια μου, δεν είναι γραφτό κι αυτό. Αποδειγμένα πράματα. Του Θεού δουλειές, τετέλεσται! Ψέματα ; Πώς φαίνεται αλήθεια πως είστε αδέρφια ! Γεννησιμιό σας θα ’ναι να το ρίχνετε στη συλλογή. Έτσι κι εκείνος. Γιατί μαθές το ένα, γιατί το άλλο; Έλα ρε Μήτσο του ’λεγα, άρχισες πάλι τη γκρίνια; Με το να ξύπνησες εσύ μαχμούρης τι σου φταίει δηλαδή ο κόσμος ; Σε μας έμεινε να σάξουμε το ντουνιά ρε Χριστέ ! Ο καθένας με το κισμέτι του, αδερφούλη μου... Έλα στρίψε και σώπαινε... Κι όσο φούμαρε, Σόνια μου, δε μιλούσε, ύστερα πάλι ξανάπιανε τη γκρίνια. Το γουδί το γουδοχέρι! Τι να μου πει μια μέρα ; Αδερφός λέει, άμα βγούμε απ’ την τούφα, θα πολεμήσω να γίνω καλός άνθρωπος... « Σε καλό σου ρε Τηπερμάχω μου, πότε ήσουνα κακός άνθρωπος και μου λες  τώρα πως... » Μα τη Βαγγελίστρα, Σόνια μου, όχι δηλαδή πώς πέθανε· μα ξέρεις τι ψυχή ήτανε ;
» Τι μου λέει το λοιπόν; ... Όχι αδερφός, δεν είμαι κακός, το ξέρω, μα θέλω δηλαδή να γίνω τίμιος άνθρωπος. .. Ρε Μήτσο του λέω, τι είν’ αυτά πού λες  ; Ή μπας έκανες καμιά ατιμία και δεν το ξέρω;...
- Μα δεν κατάλαβες τι ήθελε να σου πει...
- Με το μπαρντόν... δώσ’ προσοχή... δώσε λίγη προσοχή, κυρα-Σόνια μου... Όμορφο όνομα διάλεξες... Λέει μια μέρα... Άμα βγούμε θα δουλέψω... Ε και βέβαια του λέω εγώ, θα δουλέψουμε, πρώτα ο Θεός. Τι διάβολο, με τους τόκους μας θα ζήσουμε... θα δουλέψουμε μαζί... Μόνο να δώσει ο Θεός να μας τύχει καμιά δουλειά της προκοπής να μπαλωθούμε μιαν ώρα αρχύτερα κι ύστερα να ησυχάσουμε. Πάλι τότε μουρμούρισε· κατάλαβα, Σόνια μου, αυτός, μάτια μου, ήθελε να δουλέψει όπως δουλεύουνε τα κορόιδα... κατάλαβες τώρα; Πάει λέω… του στρίψανε του χριστιανού... Μια μέρα πάλι, έτσι, στα καλά καθούμενα, θα γίνω λέει ληστής... Έτσι ντε! Όχι να λες  πως... Και να σου πω, δίκιο έχεις, καλύτερα να βγούμε στο κλαρί... αβέρτα πράματα… Τώρα, με τα σου ’πα, μου ’πες, δε βγαίνει μίντζα, το οποίον περί καταδίωξη στην Αθήνα, δεν έχει πια ψωμί... Μου το ’πε που λες , μια, δυο, πέντε, λέω κι εγώ, ιδέα τού μπήκε μα πρόσεξα πώς με το ληστής έλεγε έλεγε και κάτι άλλο δε θυμάμαι καλά καλά να σου πω, μια κουβέντα που τέλειωνε σε ληστής... Έτσι λέει θα ’σκαζε ο κόσμος... Ακούς εκεί, να τα βάλει λέει με τον κόσμο. Καλά το ’λεγα ’γω... Εκείνος ο φραμασόνος, ο αμύρωτος που τον είχανε φέρει... να σου πω καλά καλά κι εγώ δεν ξέρω, γιατί τον είχανε φέρει... τώρ’ αυτός έλεγε πως μηδέ σούφρωσε μηδέ ξεμπέρδεψε κανένανε. Εμένα μου λες  ; ... Όλοι τους εκεί μέσα αθώοι είναι... να τους ακούς να σου κλαίουνται!... Μηδέ σκότωσε λέει... μηδέ... Αυτός τού φούσκωσε τα μυαλά. Τον έπιανε ολημερίς με το πες... πες... του ’φαγε το κεφάλι— Τα μπράτσα σου κοιτάς, Σόνια μου; Πάλι καλά να σου πω, παχουλούτσικα... είσαι λεβέντισσα, Σόνια... έλα γεια σου... Κι εγώ ρωτούσα, ρωτούσα... πού να ξέρω πως τ’ άλλαξες και το ’κανες Σόνια... έλα, κέρνα τώρα με το χεράκι σου... το χρυσό το χεράκι... να παν τα μεράκια κάτω πανάθεμά τα!... Έτσι που λες ...κι εμείς μια μέρα... έτσι θα...
- Δε μου λες ... Δε σου είπε τίποτ’ άλλο;
- Όχι, μα το Σταυρό... Να, να ’ρθω μου ’πε... να σου δώσω την είδηση... Σ’ αγαπούσε όμως... Όλο με σένα είχε να κάνει... Με τ’ όνομά σου ξεψύχησε... σαν το πουλάκι... σαν το πουλάκι στην αγκαλιά μου. Εγώ του ’κλεισα τα μάτια... Λες και είναι κείνη η ώρα, φίλοι βλέπεις καρδιακοί... ψυχικό, ό,τι κι αν πεις... Τόσο ήτανε το λάδι του... Να, μια και το ’φερε η κουβέντα, εμένανε που βλέπεις...
- Δε βαριέσαι, καημένε... Ό,τι κι αν πούμε τώρα λόγια είναι...
- Σωστά!... Εμένανε το λοιπόν που βλέπεις... Αν μ’ έβλεπες έναν καιρό... κι η καδενίτσα μου... και το δακτυλιδάκι μου... και...
- Μωρ’ ας μην πήγαινε τότες μέσα και έννοια σου! Αλλιώς, σήμερα...
- Μπα! Τι λες , Σόνια μου, τότες δα κι αν τόνε πιάσανε σκαστό ! Οι δουλειές ; Πώς παν οι δουλειές εδώ ; Βγαίνει; Βγαίνει;
- Όχι τότες, την πρώτη πρώτη φορά, λέω...
- Μπα ! Είχε πάει και πρωτύτερα ; Δε μου το ’χε πει !
- Πώς!... Δεν είχε κλείσει τα δεκατέσσερα... τότε στο Δώδεκα, δεν είχε σκοτωθεί ακόμα ο πατέρας... Φτώχεια εμείς... κάτι κουτσοκεντούσα εγώ... κάτι ξενόπλενε η γριά...
- Μα επίδομα; Δεν είχατε επίδομα ;
- Τι λες  τώρα !... Τρεις ψυχές... επίδομα μου λες ... ας είναι, κουτσοπερνούσαμε... Μια μέρα που λες ... Φλεβάρης ήτανε... σαν όνειρο. Θυμάμαι... Ανοίγει η πόρτα…
Γυρνώ, τι να δω ; Ένας σταυρωτής βαστούσε το Μήτσο μας απ’ το γιακά... “Δικός σας είναι;” είπε... " Εικοσιπέντε δραχμές... έσπασε το τζάμι του μπαρμπέρη."	Πού να τις βρούμε καλέ, εικοσιπέντε δραχμές; " λέει η μάνα μου. Φαντάσου, σουρούπωνε κι εμείς δεν είχαμε μασήσει ακόμα... “ Εικοσιπέντε, λέει; Τρελός είναι ”, είπε πάλι η γριά ξύνοντας το κεφάλι της. " Εσείς ξέρετε ” είπ’ ο χωροφύλακας, κι έκανε να φύγει, τραβώντας μαζί του το Μήτσο μας. “ Πώς έγιν’ αυτό ; ” ρωτήσαμε τότε μ’ ένα στόμα το Μήτσο. “Να! καλέ, ξέρω κι εγώ, παίζαμε όλοι μαζί φίτσο, ξέρω κι εγώ, ποιος το ’σπασε... οι άλλοι το ’βαλαν στα πόδια, ξυπόλυτος, εγώ, πάτησα ένα γυαλί, μ’ έπιασε ο νοικοκύρης και με  παράδωσε σε τούτον. Χώθηκε βαθιά το γυαλί στο πόδι μου, δεν το ’σπασα σας λέω ’γω... ξέρω ’γω ποιος το 'σπασε; ”
“ Λοιπόν θα πλερώνετε το τζάμι του κουρέα ; Ειδεμή τον πάω στο Πταίσμα”.
“ Μνήστητί μου Κύριε... Μωρό παιδί πάει ποτέ στο Πταίσμα; Κι ύστερα, ας περιμένει ο νοικοκύρης να 'ρθει ο κύρης του με το καλό, κι όχι ένα, δέκα τζάμια να του πλερώσει ”.
 “Δεν έχει τέτοια πράματα, ή τα λεφτά ή στο Πταίσμα”. “Χριστιανέ μου, πήγαινε να βρεις τον κύρη του και ζήτα τα λεφτά· πού θέλεις να τα βρω εγώ, απ’ το ντουβάρι θα τα κόψω ; ” “ Καλά, όπως αγαπάτε”, είπε κείνος, “ μα θα καταδικαστεί ο μικρός σας”.
Pέσαμε σχεδόν κι οι δυο στα πόδια του, τον παρακαλέσαμε, του ’παμε, του ’παμε, του κλαυτήκαμε. 
" Τι να σας κάνω εγώ... εγώ είμαι ο νοικοκύρης ; Έλα μπρος, Πιτσιρίκο!”... “Σήκω” είπα τότε της γριάς, “ σήκω να πας να βρεις το δικαστή και να του κλαυτείς ”. Εκείνη δεν κουνήθηκε. “ Εμάς τις γριές δε μας ακούνε ”, είπε, “ πήγαινε σύ. Κοίταξε όμως μη μας ανάψεις καμιάν άλλη φωτιά στο κεφάλι μας, για εικοσιπέντε δραχμές. Ξέρω τι σου λέω, σαν έχεις να κάνεις μ’ αυτούς ”... “ Καλά ! Καλά! ” της είπα κι έφυγα.
- Το λοιπόν, Σόνια μου, νόστιμη είναι η ιστορία σου. Γούστο έχει! Έλα γεια μας, στέγνωσε κι η γούλα σου... όλο λες λες  !... Εμένανε λοιπόν που βλέπεις έτσι... και την καδενίτσα μου, μια φορά... και το δαχτυλιδάκι μου...
- Το λοιπόν που λες , χρυσούλη μου... σηκώθηκα και πήγα η ίδια στο Πταίσμα. Βρε έκλαψα, βρε παρακάλεσα, τίποτα. Αχ! εκείνος ο τραγογένης ας όψεται. Όχι εκείνος που εξέταζε, ο άλλος στο πλάι του, ο ντυμένος... Δεν έλεγε τίποτα, μια φορά άνοιξε το στόμα του· ό,τι είπε εκείνο γένηκε... Τι κακός άνθρωπος... απ’ τα μούτρα του φαινότανε...
- "Ένεκα ο νόμος, βλέπεις, Σόνια μου. Όχι που το ’κανε από κακία... κακοχρονονάχει δηλαδή, μη θαρρείς που θέλω να πάρω τα πάρτια του, μα δεν έφταιγε αυτός. .. Έτσι λέει ο νόμος. Δεν είδες το βιβλίο, πλάι του ;
- Να μη σ’ τα πολυλογώ, πέντε μέρες δικάστηκε ο Μήτσος... “ Πάλι ευχαριστημένη να ’σαι, μωρή”... είπεν ένας σταυρωτής, τραβώντας το Μήτσο μας να τόνε πάει μέσα. Του είπα κι αυτουνού, τόνε παρεκάλεσα να τον αφήσει... Γελούσε κι όλο τραβούσε το παιδί μας. Κι ο Μήτσος μας, έκλαιγε το πουλάκι μου...
Ασυνήθιστος βλέπεις, Σόνια μου, έτσι κι εγώ την πρώτη φορά, θυμάμαι τότες...
Φιληθήκαμε που λες  και χωριστήκαμε. Ακόμα θαρρώ πως... Μα γύρισα και τα είπα της μάνας μου, δε μίλησε αυτή. Την έπιασε μονάχα μια τρεμούλα... Εγώ τα ’βαλα μαζί της... Πήρα μια βελέντζα, πάσκισα, βρήκα λίγο ψωμί από μια γειτόνισσα, τα πήγα στο τμήμα και τα ’δωσα του φύλακα. Τόνε παρεκάλεσα κι αυτόν... τόνε παρεκάλεσα σα Θεό... μόνο τα πόδια του που δε φίλησα... Συγχώρεσέ τόνε του είπα, δε θα το ξανακάνει πια... Δε φταίει ο Μήτσος μας, άλλος το ’σπασε το τζάμι, σαν έρθει με το καλό ο μπαμπάς του, που είναι τώρα στον πόλεμο, διπλό θα το πληρώσει, άφησε τώρα το παιδί να φύγει... “Χριστιανή μου”, είπε κείνος, “τι μου τα λες  έμενα; Δικαστής είμαι ’γω ή εισαγγελέας ; Εκεινώνε να τα πεις ”. Αφού είδα κι απόειδα πώς δεν έκανα τίποτα, ξαναγύρισα πάλι σπίτι. Τι φοβερή εκείνη η βδομάδα ! Εγώ τα ’βαζα όλο με τη μάνα μου. Μα αυτή δεν έβγαζε μιλιά. Την έπιανε μόνο μια ρεμούλα, κι όλο ξερόβηχε και πάντα κάτι μουρμούριζε. Να μη σ’ τα πολυλογώ, στις πέντε μέρες βγήκε ο Μήτσος μας. Μας είπε πώς πέρασε ανάμεσα σε λογής λογής ανθρώπους. Είχε μάλιστα κι άλλα παιδιά. Μάς ήρθε κουρελιασμένος, βρόμιος. Θε μου... σωστός αλάνης. Ήτανε γιομάτος ψείρα... “Έλα να σε πλύνω” του είπα. Πήρα ένα κομμάτι πράσινο σαπούνι κι άρχισα να του σαπουνίσω το κεφάλι. Στάθηκε. Δεν είπε τίποτα. Μα όταν θέλησα να τόνε γδύσω, αντιστάθηκε, λέγοντας πως βαριέται. “ Κι ύστερα ” -μου είπε- “ εσύ δεν ξέρεις απ’ αυτά ” κι έκανε μια χειρονομία σαν να ’κλεβε κάτι και το ’χωνε στην τσέπη του. “ Τι, τι είναι αυτό που έκανες ; ” τόνε ρώτησα τρομαγμένη. “ ’Άιντε μωρή ! ” είπε και μου ξέφυγε. Βγαίνοντας, γύρισε κι έκανε μιαν πρόστυχη χειρονομία. “Να, πού σας γράφω, όλους σας ! ” είπε, και βρόντησε την πόρτα. “ Καλέ μητέρα ! Για δες τόνε τι κάνει! Δε μιλάς πια κι εσύ, σωστός μόρτης έγινε”. Εκείνη γύρισε και μου ’πε σβραχνά: “ Μα τι σου κατέβηκε τώρα να κάνεις τόση φασαρία! Άσ’ τονε, δεν έχει ψώρα, δόξα σοι ο Θεός ! Τι φασαρίες ήταν αυτές; Τι είχε ψείρες· ε ! κάτι τρέχει στα γύφτικα... ψείρες!... Παιδί χωρίς ψείρες γίνεται ποτές; Η ψείρα θρέφει το παιδί ”...
» Δεν πέρασε πολλή ώρα κι ο Μήτσος άνοιξε βιαστικά την πόρτα, την ξανάκλεισε με ορμή και πήγε ύστερα και χώθηκε κάτ’ απ’ το κρεβάτι. Ή πόρτα ξανάνοιξε και μπήκε απότομα μια γειτόνισσά μας. “Τον κλέφτη”, φώναζε, “ έκλεψε το μαχαίρι μας, το μαυρομάνικο. Ήρθε να παίξει με τα παιδιά μου, ο κλεφταράς, ο λωποδύτης και τσέπωσε το μαχαίρι, καινούργιο μαχαίρι, μιάμιση δραχμή έκανε. Ή το μαχαίρι ή φωνάζω χωροφύλακα... Έμαθα μάλιστα πως τον είχανε και μέσα... το λωποδύτη! Ή το μαχαίρι ή…
Μ’ αν πήγε φυλακή, κυρα-Γιάνναινα, δεν φταίει αυτός, τ’ άλλα τα παιδιά σπάσανε το τζάμι ”. 
- “ Μωρή δεν τ’ ακούω ’γω αυτά, ή το μαχαίρι ή φωνάζω χωροφύλακα”. Τράβηξα το Μήτσο από κάτ’ απ’ το κρεβάτι. Του ’βγαλα την μπλούζα του και την πέταξα στα μούτρα της. Τήνε σκάλιξε... τίποτα ! “ Βλέπεις ; ” της είπα, “ μόνο τα λόγια σου ! ”
“Δεν τ’ ακούω ’γω αυτά και το παντελόνι να σκαλίξω και το παντελόνι! ” Ο Μήτσος αντιστάθηκε λίγο, ύστερα άφησε και του το ’βγαλα. Η κυρα-Γιάνναινα άρχισε να σκαλίζει. Σκάλιζε, σκάλιζε... τίποτα! 
- “ Αν το ξερα πως πήγε φυλακή δε θα τον έμπαζα σπίτι μου, το λωποδύτη” είπε θυμωμένα και φεύγοντας πέταξε το παντελόνι. Ανοίγοντας όμως την πόρτα για να φύγει, άκουσε ένα ξερό κρότο που έκανε το παντελόνι πέφτοντας καταγής. Πέσαμε κι οι δυο μας πάνω στο παντελόνι. Ο Μήτσος μας, στ’ αναμεταξύ, είχε ξαναχωθεί κάτ’ απ ’ το κρεβάτι. Ψάξαμε κι οι δυο μας, βρήκαμε το μαχαίρι, ένα μικρό μαυρομάνικο μαχαιράκι, σα σουγιάς, θυμάμαι ακόμα. Ήτανε στο πίσω μέρος του παντελονιού, μέσα σ’ ένα μπάλωμα που του είχα βάλει λίγες μέρες πριν. Η γυναίκα άρπαξε το μαχαίρι κι έβαλε τα ξεφωνητά, πως όλοι μας είμαστε κλέφτες κι ορμηνεμένοι, μάλιστα. Ακόμα και στο δρόμο πηγαίνοντας φώναζε.
» Η μάνα μου τράβηξε το Μήτσο μας απ’ το πόδι και του ’δωσε του κόσμου το ξύλο. Ο Μήτσος έκλαψε λίγο κι ύστερα έφυγε... Από τότες... Μου δίνεις τη φωτιά σου!
Έτσι ντε, φούμαρε και λίγο... όλο λες , λες... το ’χω καλοφτιασμένο, έννοια σου. Άναψε, άναψε, πρώτο πράμα ε ; Από του Μπαρμπαλιά τον τεκέ το ’χω... ξέρεις, βγαίνοντας, πριν έρθω πέρασα από κει ν’ αφήσω τα ρούχα μου, και βρήκα τους μακαντάσηδες. Έλα, εβίβα!... Στην υγειά σου, σώθηκε κι αυτό... Αμ βέβαια... αργά τώρα... νόστιμη ήτανε, που λες , πολύ νόστιμη η ιστορία σου... Κάτι τέτοια, είναι να σκάνει κανείς στα γέλια... Έτσι κι εγώ μια φορά...
- Σα σκύλος λέει, στη φυλακή, να πάει σα σκύλος... -Το λάδι του, μανούλα μου, τόσο ήτανε. Μια μέρα κι εμείς... Μη βλέπεις τώρα, κι εμείς θα... Εμένανε που βλέπεις... 
-  Αχ! Αν τότες δεν...
- Έλα, άσ’ τα τώρα, άσ’ τα πανάθεμά τα !... Άσ’ τα να πάνε στο διάολο...

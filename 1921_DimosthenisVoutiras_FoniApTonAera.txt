ΦΩΝΗ ΑΠ’ ΤΟΝ ΑΕΡΑ
Είχε ώρα που δυνατός άνεμος έσειε το μικρό μαγαζάκι, το έσειε σα να ζητούσε με μανία να το ξεριζώσει, να το πετάξει απ’ εκεί ψηλά, που ήτανε χτισμένο μόνο, κατάμονο. Και υπήρχανε στιγμές που παύαμε ή μας κοβόταν η ομιλία, για να προσέξουμε στο άγριο χτύπημα του ανέμου.
Γινόταν κι ένας θόρυβος καταχθόνιος. Κι ήταν αυτός απ’ το σούρσιμο των κλαδιών πάνω στους τοίχους, απ’ τη βουή των δέντρων που, πυκνά, κύκλωναν το μαγαζάκι.
Το φως που κρεμότανε στη μέση έτρεμε, μαζί τρέμαμε και μεις απ’ τις ψυχρές πνοές που μπαίναν μέσα σα χίλιες γλώσσες του πολυκέφαλου θηρίου που μούγκριζε απ’ έξω.
— Είναι στερεά η παράγκα σου; είχε ρωτήσει ο Παγούρας τον κυρ Κώστα.
— Στερεά, λέει! Σα βράχος! του απάντησε αυτός.
Ο Παγούρας όμως δεν ησύχασε απ’ αυτό, και σε μια δυνατή πνοή που ’κανε το μαγαζάκι να τραντάξει σαν από μεγάλο σεισμό φώναξε:
— Πάει, πάει!...
— Είσαι φοβητσάρης! του είπε ο κυρ Κώστας, γυρίζοντας σ’ αυτόν τη μελαψή χοντρή μούρη του.
Αυτός ήταν ήσυχος, ησυχότατος, και κάτι πολεμούσε να φκιάξει, χωρίς να δίνει πεντάρα για την ταραχή και το χτύπημα του ανέμου.
Ξαφνικά, πάνω σε ομιλία μας, έγινε μια σιωπή.
Ο θόρυβος ο καταχθόνιος, ο κρότος του άνεμου, είχε κοπεί, είχανε χαθεί μεμιάς, σα ν’ άνοιξε ένα βάραθρο απέραντο και να τα κατάπιε όλα!
— Πάει! είπε κάποιος.
— Ναι!
Η ησυχία είχεν απλωθεί... Εμείναμε σιωπηλοί, ακούοντάς την.
— Μπρε!... Ούτε κλαδάκι δε θα σειέται.
— Για κοιτάτε, πάλι μου ’ρθε στο νου!... έκανε κείνη τη στιγμή ο Βάθρας, που στη γωνιά κάπνιζε.
— Τι σου ’ρθε στο νου; τον ρώτησα.
— Τώρα θα σου πω...
Έφερε το τσιγάρο στο στόμα, τράβηξε δυο τρεις ρουφηξιές, τη μια πάνω στην άλλη, και το πέταξε. Ύστερα γύρισε σε μας:
— Είναι αδύνατο, είπε, όσες φορές που ακούω νύχτα τη σιωπή, το ανάδεμά της, είναι αδύνατο να μη μου έρθει στο νου μια φωνή ενός δυστυχισμένου που πουλούσε κεράκια, σπίρτα κι άλλα τέτοια πράματα. Και να σας πω, ζητώ, ζητώ να την ακούσω μες στη σιωπή, αλλά μάταια! Θα σας το διηγηθώ. Σα να τον βλέπω, μου φαίνεται.
Ήταν ένας πολύ αδύνατος άνθρωπος, με κασκέτο, ηλιοκαμένος, με τη δυστυχία στα μάτια να φαίνεται δυνατά. Στο πανταλόνι του το πάνινο είχε δυο μπαλώματα στα γόνατα μεγάλα.
Περνούσε απ’ το σπίτι μου δυο φορές, το πρωί, μα πολύ πρωί, όταν βρισκόμουνα εγώ ακόμη στο κρεβάτι, και τ’ απόγεμα, βράδυ, βράδυ. Κι άκουγα τη φωνή του, μια αδύνατη, να λέει:
— Τρία, μια δεκάρα, τα κεράκια...
Όταν τον φώναξα μια μέρα για ν’ αγοράσω κάτι απ’ ό,τι πουλούσε κι αντίκρισα τη θλιβερή ματιά του, επεθύμησα να τον βοηθήσω, αλλά πώς;... Και θύμωσα, έσφιξα τα δόντια άγρια, στην τύχη και σε ό,τι...
Καθώς όμως ο άνθρωπος απομακρυνότανε, θυμήθηκα πως μπορούσα κάτι να του δώσω, να τον βοηθήσω.
Είχα ένα δεύτερο πανταλόνι! Και χωρίς να ’μαι χριστιανός, του το ’δωσα.
Την άλλη μέρα τον είδα, κοιτάζοντας κρυφά, να περνά φορώντας το πανταλόνι το τόσο τόσο γνωστό μου. Αυτός το ’χε τυλίξει σφιχτά στα πόδια του κάτω, όπως κάνουν πολλοί ποδηλάτες.
Και ξακολουθούσε έτσι να περνά το πρωί και τ’ απόγεμα και ν’ ακούω τη φωνή του...
Αλλ’ ήρθε ο αποκλεισμός! Λίγες φορές θα πέρασε κι ύστερα χάθηκε. Τον θυμήθηκα κάνα δυο φορές. Ίσως ήταν άρρωστος, να πεινούσε, χωρίς να ’χει κανέναν, ίσως και...
Τον λησμόνησα. Η τρικυμία που ’χα δε μ’ άφησε να τον θυμηθώ πάλι.
Μια βραδιά πήγα στο σπίτι νωρίς να πλαγιάσω. Κι ήταν μια βραδιά όπως αυτή, με άνεμο τρομερό, αλλ’ είχε και βροχή με κεραυνούς, που κάθε τόσο τραντάζανε την πλάση.
Αφού κάπνισα κάμποσα τσιγάρα και σκέφτηκα κάτι δουλειές μου μπερδεμένες, έγειρα να κοιμηθώ. Κι έπεσα σε λίγο σ’ έναν ύπνο βαθύ βαθύ και δίχως όνειρα.
Ξαφνικά ξύπνησα. Άκουσα μια σιωπή βαθιά να ’χει απλωθεί και μέσα το μουρμούρισμά της, το ανάδεμά της...
Ο άνεμος κι η βροχή είχανε πάψει.
Μέσα όμως στην ησυχία κείνη που ’χε πέσει, ακούω μια φωνή να ’ρχεται από μακριά και να διαλαλεί το εμπόρευμά της, μια φωνή αδύνατη, γνωστή μου. Τινάχτηκα. Ήταν η φωνή του φτωχού πουλητή, που κάθε πρωί περνούσε απ’ έξω απ’ το σπίτι μου...
 Κι η φωνή, μες στη σιγαλιά της νύχτας τη βαθιά, ξακολουθούσε μακριά και σαν από ψηλά να φωνάζει...
Άναψα φως και κοίταξα την ώρα. Ήτανε μια μετά τα μεσάνυχτα... Ήταν αδύνατο να βγήκε και να πουλά τέτοια ώρα, αδύνατο!
Είχα ταραχτεί.
— Θα μου φαίνεται! έλεγα.
Αλλ’ η φωνή, καθαρή καθαρή, η φωνή του πουλητή του φτωχού, ξακολουθούσε, όπως τότε που έβγαινε, να φωνάζει, να διαλαλεί το εμπόρευμά της...
Άνοιξα το παράθυρο. Σκοτάδι, ερημιά, αλλ’ η φωνή ξακολουθούσε και σαν από ψηλά, απ’ τον αέρα, να λέει τα ίδια λόγια!
Έκλεισα το παράθυρο, ενώ η ταραχή μου μεγάλωνε. Κι άρχισα να περπατώ γρήγορα πάνω κάτω στο δωμάτιο και κάνοντας ό,τι μπορούσα να μην ακούω. Πήρα κάτι να διαβάσω. Τίποτα... η φωνή, μες στην ησυχία της νύχτας, ακουγότανε καθαρά καθαρά να φωνάζει...
Ήταν αληθινό μαρτύριο. Όρμησα στο κρεβάτι και σκεπάστηκα καλά, σκέπασα το κεφάλι, τ’ αυτιά μου, για να μην ακούω. Τίποτα, τίποτα! Η φωνή και μέσα εκεί ερχόταν καθαρή... Πετάχτηκα. Θέλησα να ντυθώ και να βγω στο δρόμο. Αλλ’ ευτυχώς κείνη τη στιγμή η φωνή σταμάτησε. Δεν την άκουσα πια.
Αλλ’ όταν πρόσεξα να μην την ακούσω και δεν άκουσα άλλο απ’ τη σιωπή, επεθύμησα τότε πάλι να την άκουγα, ν’ άκουγα τη θλιβερή φωνή του πουλητή!...


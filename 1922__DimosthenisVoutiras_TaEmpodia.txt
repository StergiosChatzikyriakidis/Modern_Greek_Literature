ΤΑ ΕΜΠΟΔΙΑ 
Έμεινε κοιτάζοντας, χωρίς να θέλει, τις κορνίζες, τις ζωγραφιές, τους καθρέφτες. Σ’ έναν καθρέφτη που ’δε τη μορφή του, την πρόσεξε και του φάνηκε αλλαγμένη πολύ, αδυνατισμένη.
— Μα μπορεί;... είπε κουνώντας το κεφάλι.
Ο Μουλούκης όμως, μ’ όλο το κρύο που έκανε, ξακολουθούσε να κάθεται έξω, σε μια καρέκλα ξαπλωμένος, τυλιγμένος στο βαρύ του επανωφόρι, και μιλώντας με τον φίλο του, που στεκόταν όρθιος εμπρός του.
Ιδού τα! είπε με το νου του ο Μαλλιώτης. Να κάθεσαι να περιμένεις σα ζητιάνος πότε θα σηκωθεί τ’ αφεντικό να σου δώσει λεφτά! Κατάλαβες; Κι αυτό που κάνω είναι η τίμια ζωή! Τίμια! Α, α! τι να σου κάνω!... Έτσι είναι! Δεν πειράζει!...
Επιτέλους ο φίλος του Μπουλούκη έφυγε, αλλ’ αυτός δεν το κούνησε απ’ τη θέση του. Άρχισε μάλιστα να τραγουδά σιγά και κακόφωνα, σα σιγαλό ούρλιασμα σκύλου, ένα τραγούδι των πορνείων, που έκανε τον Μαλλιώτη να θυμηθεί τι είχε ακούσει γι’ αυτόν να λένε...
Και όμως, ο Θεός, ο Θεός! Τον πάει καλά! σκέφτηκε.
Η ώρα περνούσε. Ο Μαλλιώτης πήγε κοντά στην πόρτα και στάθηκε, ακούγοντας το τραγούδι του Μπουλούκη και βλέποντας με βουρκωμένα μάτια τους διαβάτες να περνούνε φορτωμένοι ψώνια και να τρέχουνε γελαστοί στα σπίτια τους. Κι αυτός τότε έβλεπε με το νου του ένα δωμάτιο φτωχικό και μια γριά μέσα πλαγιασμένη, μόνη, με πλεγμένα τα δάχτυλα.
Τα φώτα ανάβανε, σα φωτεινά ανθάκια αρχίσανε να στολίζουν τα γύρω μεγάλα σπίτια και καταστήματα. Και μαζί με τη νύχτα, ή με το άναμμα των φώτων, μια βουή, φωνές, κρότοι, που πριν ήτανε μικροί, αρχίσανε να δυναμώνουν.
— Πάει νύχτωσε!...
Δεν μπόρεσε πια να κρατηθεί. Κατέβηκε στο σκαλοπάτι του μαγαζιού και πλησίασε τον Μπουλούκη και του είπε έτσι εύθυμα:
— Κύριε Μπουλούκη, κανένα ψιλό!... Θα υπάρχει κάτι και για μας!...
— Μωρέ, και γι’ αυτό κάθεσαι; του απάντησε αυτός, παύοντας το τραγούδι του. Ου... ου!... Σε κακιά ώρα ήρθες! Δε μου ’μεινε τσακισμένη πεντάρα!... Είχα πληρωμές και πληρωμές σήμερα! Δε μου ’μεινε όβολο! Κι έπειτα οι μέρες που ’ναι!... Καλά, καλά, το ξέρω, σ’ το ’πα, μα τι θες να σου κάνω!... Βολέψου όπως μπορείς!... Εγώ σήμερις δεν μπορώ... Να, αν θέλεις, πάρ’ τα!...
Να τα πάρει κείνη την ώρα! Ε, το τέρας, τον άτιμο!
Μ’ όλο το κρύο που έκανε, αισθάνθηκε ο Μαλλιώτης να ’χει ιδρώσει. Δεν είπε άλλο. Καληνύχτισε τον Μπουλούκη κι έφυγε.
Και όμως, σκέφτηκε καθώς βάδιζε, ο νόμος αυτόν τον άνθρωπο τον προστατεύει, τον θεωρεί καλό και τίμιο πολίτη!
Οι δρόμοι που περνούσε ήτανε γεμάτοι κόσμο, που κουνιότανε βουίζοντας και κάποτε ξεσπούσε σε τρομερές φωνές.
Ή ξερα γω τι θα ’κανα! είπε ο Μαλλιώτης περπατώντας μες στο πλήθος. Κι έπειτα λένε... Τι να σου κάνω!
Με κόπο έσχιζε, περνούσε μέσα απ’ το πλήθος, χωρίς να προσέχει τι έκανε αυτό, τι φώναζε. Και για μια στιγμή που το πρόσεξε, του φάνηκε σα μάζεμα τρελών...
Κάτι θυμήθηκε όμως και τον έκανε ανήσυχο. Με ορμή σχίζοντας τότε το πολυθόρυβο πλήθος, βρέθηκε σ’ έναν μεγάλο πλατύ δρόμο, όπου μπορούσε να βαδίζει κάπως ελεύθερα.
Μεγάλα μαγαζιά που λάμπανε απ’ τα δυνατά ηλεκτρικά υπήρχαν εκεί. Τα κοίταζε με προσοχή και στάθηκε απ’ έξω από ένα απ’ αυτά. Γυναίκες με πλούσια ρούχα και άντρες κομψοντυμένοι βρισκόντανε μέσα.
Ήθελε να πάει μέσα, αλλά δίσταζε, αυτός με τα παλιόρουχα να βρεθεί κοντά στα λαμπροστολισμένα κείνα πρόσωπα.
Πάνω σ’ αυτό άκουσε τ’ όνομά του:
— Μαλλιώτη!
Γύρισε κι είδε κάποιον γνωστό του και παλιό συμμαθητή του.
— Τι γίνεσαι, Μαλλιώτη, τι κάνεις; του έλεγε αυτός. Μα ξέρεις πόσες φορές μου ερχόσουν στο νου!
Ο Μαλλιώτης σκέφτηκε, που άκουσε το τελευταίο, πως θυμόταν και πώς τον λέγανε...
— Και πότε βγήκες; τον ρώτησε ο φίλος του.
— Ε, βγήκα! Κανένας μήνας θα ’ναι!
— Τι κάνεις λοιπόν, τι γίνεσαι, πώς τα περνάς τώρα;
— Περνώ, περνώ!... Πώς να τα περνώ! Κακά και ψυχρά! Και η ματιά του Μαλλιώτη πήγε μέσα στο λαμπροφωτισμένο κατάστημα.
— Θα σιάξουν τα πράματα, θα σιάξουν! Βλέπεις, τώρα βγήκες!...
 Ο Μαλλιώτης κουνούσε το κεφάλι. Δεν είχε όρεξη για ομιλίες, του φάνηκε όμως πως μπορούσε αυτός να του φανεί κάπως χρήσιμος. Αλλά, που θέλησε να θυμηθεί τ’ όνομά του, στάθηκε αδύνατο να το ’βρει. Αντί να βρει αυτουνού τ’ όνομα, άλλα ονόματα έβρισκε, που θυμόταν έπειτα πως ήταν ανθρώπων που γνώρισε στη φυλακή. Πολλοί απ’ αυτούς είχανε βγει έξω μαζί του.
Και χωρίς να τον ρωτήσει πώς λεγότανε, γιατί δεν ήθελε να φανεί πως δεν τον θυμόταν κι αυτός, του είπε:
— Ξέρεις γιατί είμαι δω απ' έξω; Στάσου να σου πω όμως πρώτα πρώτα τι επαθα!... Άκου, άκου! που να πάρει ο διάολος!... Κι έπειτα μου λένε... Ας είναι... Για άκου! Μου ’χε παραγγείλει ένας, ένας Μπουλούκης, θα τον ξέρεις... Ένας παλιάνθρωπος που πουλούσε γυναίκες, μια φορά!... Τώρα έχει κατάστημα μεγάλο, έγινε κύριος, που να πάρει ο διάολος τους κυρίους! Στο διάολο!... Μου ’χε αυτός, που λες... ακούς;... μου ’χε παραγγείλει κάτι, κάτι απ’ αυτά... Στο διάολο να πάνε κι αυτά!... Πάω απόψε να πάρω τα λεφτά, όπως μου ’πε ο άτιμος! Δεν είχε ο κύριος αφέντης για μένα λεφτά!... Πάρ’ τα, μου λέει. Ακούς, τέτοια ώρα, πάρ’ τα!... Και να ’χεις ανάγκη, ανάγκη! Όχι γω, όχι! Έχω τη μάνα μου άρρωστη, εγώ, εγώ δεν έχω κανέναν ανάγκη! Δε θέλω τα λεφτά σου, ούτε εσένα, ούτε καμνιανού! Να, έχω αυτό να δώσω, είναι το δαχτυλίδι του πατέρα μου, ανάμνηση! Τώρα θέλω να το δώσω!... Σου είπα, δεν έχω ανάγκη από κανέναν να μου δώσει λεφτά, έχω αυτό, θα το δώσω! Ξέρεις κανέναν εδώ κοντά; Σύντομα όμως!... Κανέναν!... Απ’ αυτούς εδώ μέσα δε γνωρίζεις κανέναν;... Και πώς να πάει κανείς μέσα σ’ αυτούς;...
— Πάμε μαζί! Τι, ντροπή είναι; του είπε ο φίλος του.
Και μπήκανε μαζί.
Ένας παχύς, ξεσκούφωτος, όταν τους είδε, τραβήχτηκε από μια κυρία που μιλούσε και τους ρώτησε με κούνημα του κεφαλιού τι θέλανε.
— Δε μου λέτε, κύριε, του είπε ο Μαλλιώτης, βγάζοντας ένα δαχτυλίδι από το δάχτυλό του, ως πόσο να ’χει αυτό; Θέλω να το δώσω.
Ο παχύς κύριος το πήρε, το κοίταξε καλά, κοίταξε με προσοχή, με το φακό, την πέτρα, το σκάλισμα και είπε:
— Η πέτρα δεν αξίζει σχεδόν τίποτα! Υπάρχουν ένα σωρό όμοιες! Παραπάνω από τρεις δραχμές δεν έχει! Τώρα το χρυσάφι...
Το δοκίμασε να δει πόσω καρατιών ήτανε και είπε κοιτάζοντας πάλι την πέτρα:
— Δεκαοκτώ δραχμές δίνω! Για το χρυσάφι και την πέτρα!
— Πάρτε το!...
Ο παχύς καταστηματάρχης άφησε το δαχτυλίδι πάνω στα γυαλιά της μόστρας κι έβγαλε και μέτρησε τα λεπτά.
Ο Μαλλιώτης τα πήρε, τα ’χωσε στην τσέπη του γελέκου του και γύρισε στον φίλο του:
— Πάμε... του είπε.
Και βγήκαν και οι δυο έξω.
— Τα ’δες, τα ’δες; είπε στον φίλο του ο Μαλλιώτης, άμα περάσανε στο αντικρινό πεζοδρόμιο. Έχει πολλές τέτοιες πέτρες! Τι να του πεις; Εγώ που ’χα ρωτήσει άνθρωπο που ’ξερε καλά, ήταν η δουλειά του, ήξερε από αρχαία, μου είπε πως είναι σπάνιο αυτό που ’χε σκαλισμένο πάνω! Μα τι να του πεις αυτουνού; Ήθελε να βουτήξει όσο μπορούσε περισσότερα και ας έχω γω μεγάλη ανάγκη κι αυτός καθόλου!... Αυτοί είναι οι τίμιοι, που υποστηρίζει ο νόμος, γιατί δεν κλέβουν φανερά και δίνουνε και το επιτήδευμα! Τ’ ακούς; Αυτά, αυτά!... Τώρα άσε το χρυσάφι, αν ήτανε πολύ, λίγο... Βάρεσε! Αυτοί είναι οι τίμιοι κλέφτες! Εγώ, τ’ ακούς; προτιμώ κείνους που γνώρισα, κείνους! Εκείνοι τουλάχιστο είναι άντρες, ελεύτεροι, ακούς; Τους βαστά η περδικούλα και κάνουνε αυτά που κάνουνε! Που κλέβουνε τους κλέφτες, τους άτιμους! Ας το κάνουν δα κι αυτοί αυτό! Δεν καταδέχονται, θα πεις! Αλλού αυτά!... Δεν τους βαστά η περδικούλα!... Θέλει κότσια, θέλει, να!... Ακούς, ακούς;... Αυτοί θέλουνε χωρίς κόπο, χωρίς φόβο να γδύνουν τον κόσμο, τον κουτόκοσμο! Τ’ άλλο, αγγούρι!... Για άκου, άκου!... Το λαιμό τους βγάλανε, το σκυλολόγι, η σαβούρα!...
Από πέρα είχε έρθει μια βουή μεγάλη κι ερχόταν σαν, πίσω απ’ τα ψηλά σπίτια που ήταν εμπρός τους, να βρισκότανε θάλασσα άγρια, τρικυμιασμένη...
— Πάω, πάω!... Πού θα με δεις; Θα με δεις! Γεια σου!
Ο φίλος παρατήρησε πως ο Μαλλιώτης σιγά σιγά, καθώς μιλούσε, είχε αλλάξει, είχε πάρει το ύφος των ανθρώπων που είναι επικίνδυνοι τη νύχτα και στους έρημους τόπους.
Ο Μαλλιώτης, μόλις έκανε δυο τρία βήματα, πάλι γύρισε:
— Άκου δω, είπε στον φίλο του, που είχε μείνει στη θέση του και τον κοίταζε. Θα σου πω κι αυτό!... Απ’ την ημέρα που βγήκα όλο πασχίζω και θέλω να δουλέψω! Μα η βρωμοκοινωνία θέλει να με κλοτσοπατά για να μου δώσει ένα κομμάτι ψωμί! Κι αυτό όχι για μένα!... Εγώ δεν έχω ανάγκη κανενός το ψωμί! Θέλει, που λες, ακούς, να με κλοτσοπατά!... Μα εγώ σαβούρα δεν είμαι! Εγώ σαβούρα, α... α!... Κει που πήγα, ξέρεις πού, γνώρισα κι άλλον κόσμο!... Μπήκες; Ε, δε γίνομαι πια δούλος! Γεια σου!...
Κι έφυγε γρήγορα. Είχε πάρει όμως τώρα και το βάδισμα των ανθρώπων που ’χε γνωρίσει...


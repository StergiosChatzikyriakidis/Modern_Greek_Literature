ΟΤΑΝ ΟΡΓΑ Η ΦΥΣΗ
Είπες την προσευχή σου απόψε Ντεσντεμώνα;
Σαίξπηρ
Κι αφού άναψε το κερί, κι έκλεισε τα παντζούρια, χορτάτη, βαριεστημένη, γύρισε στο κρεβάτι της κι άρχισε σιγά σιγά να γδύνεται.
Στην οξώπορτα, η μάνα της απόβγαζε τον κύριο Απόστολο : νοικοκύρη άνθρωπο, που είχε την καλοσύνη να τηνε συνοδέψει απ’ το σπίτι της νύφης.
Εκεί έγιν’ ο γάμος κι η διασκέδαση να πούμε.
Σαν από μακριά γιατί είχε κλειστή την πόρτα έφθανε ίσαμε την κάμαρη της ο αντίλαλος της κουβέντας τους.
- Ε, άιντε καληνύχτα, γιόκα μου... Στο καλό. Σ’ ευχαριστούμε για τον κόπο που έλαβες.
- Μα τι λέτε! Καλή νύχτα σας!... Ναι, και στης Αννίτσας σου, κυρα-Σπύραινα. Καλή νύχτα.
- Αμήν Παναΐτσα μου... Στο καλό, γιόκα μου... Όλο και θέλεις δα να μου κάνεις την καρδιά μου...
- Όχι, δεν είν’ έτσι όπως το λέτε : μου φαίνεται πως κάτι άκουσα πάνω σ’ αυτό... Πότε λοιπόν με το καλό και με την ευχή της Παναγίας ;...
- Μην ακούς τα κουτσομπολιά, γιόκα μου... Δηλαδή, ναι, δε λέω, είναι ένα καλό παλικάρι που μας τηνε ζητάει· τι τα θες ματάκια μου, εμείς δε βιαζόμαστε, γιατί... ε, βέβαια, θα το καταλαβαίνεις κι εσύ, δεν μπορεί... Σ’ αυτές τις δουλειές, χρειάζουνται μάτια δεκατέσσερα.
Όποιος βιάζεται σκοντάφτει. Καλά δε λέω; Η μάνα μου έλεγε : « Πέντε μέτρα κι ένα κόβε ». Κάτι ξέρανε κι αυτοί που τα λέγανε. Ψέματα ;
- Βέβαια, βέβαια, πολύ σωστά. Καληνύχτα, κυρα-Σπύραινα.
- Καλή σου νύχτα, γιέ μου... Μπορεί βλέπεις να μην έχουμε τις χιλιάδες. Μα έννοια σου... θα βγάλει τα παπουτσάκια του και θα μπει, αυτός όποιος είναι... ο λόγος το λέει δηλαδή... για το νοικοκυριό θέλω να πω... Εξόν πια τα ρουχαλάκια της... τα γραμματάκια της. Πλούσιοι δεν είμαστε, μα εκείνο που πρέπει - δόξα σοι ο Θεός... Το κατά δύναμη. Κι ύστερα, προπάντων... περί τιμή, που λέει ο λόγος... Όχι δηλαδή, ματάκια μου, που θα το παινευτώ, μα σήμερον τη μέρα κορίτσια σα... στο καλό, στο καλό, γιόκα μου... Αμήν Παναγία μου, στο καλό...
Κι η οξώπορτα έκλεισε.
Άκουσε ύστερα τα βήματα της μάνας της που τράβηξε κατά το μαγειρείο, ένα-δυο βόλτες. Γύρισε πάλι ξοπίσω η γριά, στάθηκε μπρος στην πόρτα της.
- Μανία που το ’βαλες τώρα, τώρα να κλειδαμπαρώνεσαι μόνη σου!... Καλά ντε, καλά, μη θυμώνεις! Δε μου ’πες δα πώς τα πέρασες στο γάμο... Ο γαμπρός, τι πράμα ήτανε ο γαμπρός; Αλήθεια που λένε πως;... Καλά ντε, μη θυμώνεις, μόνο να, τα σπίρτα γυρεύω... για το καντήλι... σβηστό η μέρα που είναι... Καλά, καλά, άιντε, καληνύχτα... βρίσκω τ’ άλλα εγώ... η Παναγιά μαζί σου... μ’ όλο τον κόσμο... κι ύστερα μ’ εμάς... Γδύθηκες, έπεσες;
- Όχι ακόμη. Γδυνότανε.
Είχε ξεμπλέξει κιόλας τα μαλλιά της. Της φανήκανε λιγοστά. Θυμήθηκε τον κότσο της νύφης και χάλασε η καρδιά της. Όλη η τελετή του γάμου της έρχεται στο νου. Κούνησε άθελα το κεφάλι της... Άθελα πάλι χαμογελά μοχθηρά, έτσι, δίχως να το καταλάβει ενώ το μάτι της παίζει, κι έχει μείνει στη φλόγα του κεριού. Ξύνεται και σαν κάτι ξερομασά.
- Τιμή, σου λέει ο άλλος... Και να ’ξερε και δυο κολλυβογράμματα... η αμόρφωτη!... Ανθή και παντρειά. .. αυτό μάς έλειπε... Μαργιορίτσα ! Χμ ! Ο φερετζές μονάχα... βέβαια... νοικοκυροσύνη!...
Αμ πια δε βαστώ... λέω να μη μιλήσω... νοικοκυροσύνη!... Αυτή να κυβερνήσει σπίτι... Καλέ ας γελάσω !...
Κρίμα στο παλικάρι που κάηκε... Αυτό να λυπηθεί, κανείς... λούσα κι άγιος ο Θεός, μωρέ πώς τους καταφέρνουνε!... Αμ βέβαια... είναι κι η προίκα στη μέση... Ποιος τους φταίει;... Καλά να πάθουν... Αφού γυρνούν και κοιτάζουν τέτοια παλιοκόριτσα... Μα να μην τους λυπάται κανείς καθόλου... Όμοιος τον όμοιο... όχι, ψέματα! Α δεν ταιριάζανε, δε θα συμπεθεριάζανε... Νίψου τας χείρας σου!... Σαν και τέτοιους αντράδες δα... με τη ντουζίνα... Ω, να του τα βάλει μεθαύριο...
Τα κορίτσια σα μιλάνε μόνα τους, ή αναμεταξύ τους, λένε πράματα που ποτέ δεν ξεστομίζουνε μπρος σε άντρα. Προπάντων όμως τα γεροντοκόριτσα.
Όχι βέβαια, δεν πρόκειται για την Αννίτσα. Γεροντοκόρη η Άννίτσα ; Ποιος είπε καλέ τέτοιο πράμα ; Η μάνα της τη μεταχειρίζεται ακόμα σα δεκατριώ χρονώ κοριτσάκι. Μα και η ίδια, ώρες ώρες, πιστεύει με τα σωστά της πως δεν πάτησε ακόμα... Έξι χρόνια τώρα που περπατά καν’ στα εικοσιοχτώ κάν’ στα εικοσιπέντε. Όχι, τι; Με το να λένε δηλαδή οι κακές οι γλώσσες; Μόνο η κακία θα τους μείνει... Η καρδιά, γερνάει καλέ ποτές η καρδιά. Να λοιπόν αποδειγμένα πράματα: δυο και δυο τέσσερα... Καθαρός ουρανός αστραπές δε φοβάται ! Ψέματα; Όμως, δεν μπορεί κανείς να αρνηθεί· η γειτονιά αλάκερη το λέει... το ξεφωνίζει: περί φρονιμάδα δηλαδή, περί τιμή !... Όσο γι’ αυτό πια !...
Αυτά δεν τα κοιτάζουν! Δεν ανοίγουν τα στραβά τους... Άντρες λέει! Άντρες είν’ αυτοί; Α! τις βρόμες ! Ανθή και παντρειά!... Δε βλέπεις δα... κάτι άντρα πήρε... Ας τόνε χαίρεται, τούμπανο!... Ωχ! μεθαύριο που...
Να ! Κάτι τέτοια συλλογιέται η Αννίτσα. Κι όλο ξύνεται άθελα, κι όλο παίζει το μάτι της κι άθελα σαν κάτι να ξερομασά. Ξαναθυμήθηκε τα μαλλιά της νύφης.
Πασπατεύει τα δικά της κι ανατριχά στη σκέψη πως όλο και μεγάλων’ η φαλάκρα της. Ξεπετάχτηκε να πάει να δει στον κατρέφτη. Το κρεβάτι έτριξε. Θυμάται τον Κρικρή, το γάτο της που κοιμότανε μαζί της αγκαλιά.
Ψάχνει μηχανικά να τόνε βρει. Λέει μια να πάει κατά την πόρτα να ρωτήσει τη μάνα της. Κάνει να πάει... Πωπώ, τι χάλια ! Έτσι, μπορεί να βγει έτσι, ένα τίμιο κορίτσι, απ’ το δωμάτιό του. Γιατί, να! καθώς έχει πεταχτεί, γλίστρησαν από πάνω της φούστες και μεσοφόρια κι έτσι μένοντας με την πουκαμίσα, πήγε το μάτι της στις γάμπες της.
Φυσικά, κρέας δε φαίνεται, γιατί φορεί ακόμα τις μεταξωτές κάλτσες της- μεταξωτές δηλαδή απ’ τον αστράγαλο ως τα γόνατα, από κει και πάνω κι από τον αστράγαλο και κάτω, χορταρένιες. Φορεί και κίτρινες καλτσοδέτες με φιόγκο. Σα νιόνυφη να πούμε... Έτσι φορούν κι οι νιόνυφες ;... Ποιος ξέρει!
Κοιτάζεται... χαμογελά... ξανακοιτάζεται.
Κάθισε πάλι στο κρεβάτι, ορμητικά, παιχνιδιάρικα σαν τρελοκόριτσο. Τις χαϊδεύει και τις δυο τις γάμπες σα να είναι ξένες, ή σα να είναι δικές της οι γάμπες κι είναι ξένα τα χέρια που χαϊδεύουν έτσι όμορφα. Κάνει μια τσαχπίνικια χειρονομία, ύστερα κρεμά τα πόδια της κι αρχίζει να τα κουνά. Όλο χαρά. Τέτοιες γάμπες ! ε; Έχει η Ανθή τέτοιες γάμπες ; Μια μέρα το παλιοκόριτσο τόλμησε να πει πως ο αρραβωνιαστικός της τις είχε φιλήσει και... Τώρα πείτε κι εσείς... όχι πέστε. Προστυχιές δεν είν’ αυτά; Άντρα θα τον πω εγώ, αυτόν; πέστε στο Θεό σας... Δηλαδή όχι βέβαια πως... αν και, να πούμε... τσ... καλέ δε βαριέστε, πρόστυχα πράματα.
Κι εκεί που συλλογίζεται η Αννίτσα, αρχίζει σιγά σιγά να βγάζει τις κάλτσες της. Πόσο αλλιώτικες είναι τώρα, γυμνές, οι ίδιες εκείνες γάμπες. Όχι βέβαια πως τις σιχαίνεται με το να τις βλέπει τόσο τριχωτές και νερουλιασμένες... μπα, ίσαμε κει δεν πάει μήτε το μάτι του κοριτσιού, μήτε η παρθενική της αισθητική. Μόνο, να, συλλογιέται η Αννίτσα, πως όλ’ αυτά δεν είναι καθόλου ρομαντικά πράματα... Μα καθόλου...
Εκείν’ την ώρα ρεύτηκε, έτσι άσχημα που... Το λάδι βέβαια... Το μπαμπακόλαδο της σαλάτας τους... Ας έλειπε δα η τόση ψωροφαντασία... κι ας δίνανε τουλάχιστον της προκοπής φαγιά στους καλεσμένους. Καλέ... Γαμπριάτικο τραπέζι ήταν εκείνο; Χα χα, ας γελάσω. Μωρέ μπράβο! Αμ και βέβαια... γάμοι είν’ αυτοί οι σημερινοί;
.. .Καλά το λέει ο λόγος, συμφέρον σήμερο τη μέρα... πού ρομαντισμός!
Αλήθεια, η Αννίτσα ήτανε ρομαντικό κορίτσι. Ξαναρεύτηκε... Άι στο καλό! Λάδια, ε; Λάδια είν’ αυτά τα σημερινά, τα μπαμπακόλαδα !... Πού εκείνα τα χρόνια ! Τότες να πεις, ρομαντισμό... ναι! Και μάλιστα τα παλιά παλιά χρόνια... Και τα λάδια τους μοσκοβολούσανε σαν ανθόνερο, τα χρόνια εκείνα.
Πόσα μυθιστορήματα έχει διαβάσει η Αννίτσα σ’ αυτό απάνω ! Στο ρομαντισμό, δηλαδή. Ν’ ανακατεύεσαι λέει με τους Μαρκησίους... να ’χεις να κάνεις όλο με Βαρόνους... Ψυχή μου... Εκείνα τα... σου ’πα... μου ’πες... κάτι δεν ξέρω τι... Οι μεταξωτές οι σκάλες... τ’ αναστενάγματα... οι ερωτικές επιστολογραφίες, με το σας και με το σεις... Τι ο κίνδυνος εκείνος, να του ’ρχεται η ψυχή στα δόντια, για να φιλήσει ο ιππότης την άκρη του γαϊτανιού σου, όχι έτσι, ματς μουτς, σαν και σήμερα... Αμ οι μοναμαχίες !... Οι σπαθιές στα σκοτεινά, κάτω απ’ τον πύργο... γιατί λέει χαμογέλασες στον ένα πιο πολύ απ’ τον άλλο... Κι οι κανταδόροι;... Οι βάρδοι;...
Έτσι! Έτσι ποθούσε... Τώρα το ρέψιμο το γύρισε στο λόξιγκα... Είδος δηλαδή λόξιγκα.
Μα τι διάβολο : τώρα τώρα μάλιστα την πιάνει συχνά... ένα πράμα σαν κόμπος... έτσι ανεβαίνει, ανεβαίνει και... Στάσου να δεις... πώς το είπε εκείνη την ημέρα η κυρά μαμή; Ναι, έτσι ένα αλλιώτικο όνομα... Δε βαριέστε... Χρόνια τότες... Έτσι τόνε ποθούσε τον εραστή της... Ήμαρτον !... Δηλαδή... ε, φυσικά, τον άντρα της πάει να πει... Άντρα με στεφάνι... με τιμή και με δόξα... όχι προστυχιές... όχι, τέτοια πράματα... άντρα με... Σε καλό αυτός ο κόμπος. Και βέβαια, ένας βαρόνος δεν είναι δυνατό να την απατήσει.
Τότες να πούμε, ο κύριος Αχιλλέας... Γιατί δεν μπορείς να πεις... ιππότης με τα όλα του... Πολύ καθωσπρέπει. Αριστοκράτης άνθρωπος... νοικοκυρεμένος, ταχτικός στη δουλίτσα του... Έλα όμως που το ζήτημα της προίκας μπέρδεψε όλη τη δουλειά !... Ήθελε λέει ν’ ανοίξει μεγαλύτερο μπαρμπέρικο... Είχε τις απαιτήσεις του... Σήμερα βλέπεις όλα για το χρήμα... Περί τιμή και περί δόξα, δε βαριέσαι... Πιο καλοί πάλι οι άλλοι, οι παλιοί, οι βαρόνοι... Τότες μάτια μου... Ν’ ακούς λέει να χτυπιούνται με τα σπαθιά... με τις πιστόλες... Πού σήμερα!... Αλήθεια, τότες ο κύριος Αχιλλέας... με το δικό του δηλαδή... μήπως ο άντρας της Ανθής, πιο άξιος ήτανε;... Ναι, σάμπως κάτι άντρα πήρε κι αυτή... Σαν και τέτοιους δα... Νυφικό τραπέζι, να ρεύεσαι τα μπαμπακόλαδα. Πήρε τις χιλιάδες ο στραβούλιακας και λούστηκε και λούστηκε και τις μπομπές. Καλά να πάθει. Ποιος του φταίει; Ναι τώρα άλλη δουλειά δεν είχαμε, αυτόν να λυπηθούμε... Τι βάσανο!... Ανεβαίνει, ανεβαίνει ο παλιόκομπος... Ποιος έχασε το ρομαντισμό να τόνε βρούνε αυτοί;...
Και σα να απαντά σ’ αυτό της το ρώτημα, ένα υπόκωφο, μες στα παντζούρια, λάγνο ροχαλητό του Κρικρή τάραξε τις σκέψεις της Αννίτσας.
Ο Κρικρής είναι στ’ αντικρινά τα κεραμίδια εκείν’ τη στιγμή, μαζί με τη Μπιζού, τη σταχτιά τη γάτα της κυρα-Γιάνναινας. Κάτι παράξενα μουρμουρητά... κάτι αλλόκοτα μουγκρητά, έτσι σα λάγνο γαύριασμα, σα λαχάνιασμα, σαν κομμένη ανάσα... Ένα είδος κλάμα, σα μωρά, σαν άνθρωποι... Η Αννίτσα ανατινάχτηκε, έκανε να στουμπώσει τ’ αυτιά της, ύστερα κοίταξε τριγύρω της, βεβαιώθηκε πως δεν την κοίταζε κανείς κι άρχισε ν’ αφηγκριέται... Πάει μάλιστα κι ανοίγει το παράθυρο... Για να πάρει αέρα ας πούμε, όπως δικαιολογήθηκε και στον εαυτό της. Κι ακούει...
Ένας χλιαρός ίδρος περιχά αλάκερο το κορμί της. Από το σβέρκο ίσαμε κάτω, κάτω στο ραχοκόκαλο, στην ουρά, νιώθει την ανατριχίλα: ένα είδος σπασμό, ρίγος, που φέρνει βόλτα αλάκερο το κορμί της, μα γλυκό... γλυκό... το ρίγος... έτσι όπως όταν καμιά φορά το χειμώνα, στο κρεβάτι μέσα, γλιστρούσε ο Κρικρής κάτω απ’ την πουκαμίσα της κι έτριβε τη γούνα του κατάσαρκα, τις βραδιές που ήτανε χορτάτη, που είχε καλοφάει... Τι αλλιώτικη γλωσσίτσα εκείνη του Κρικρή...
Μα τα μπρατσάκια της τρέμουνε. Χαϊδεύοντάς τα, νιώθει σα να είναι γεμάτα σπυράκια σπυράκια, μικρά, μικρούτσικα... να, έτσι όπως όταν κάνει κρύο. Κάνει τόσο κρύο το Μάη μήνα; Ε! όσο κι αν πεις, νύχτα είναι... Τι ρομάντσα απόψε αυτό το μαγιάτικο φεγγάρι, ψέματα; Ο κόμπος στο λαρύγγι!... Να! Πάλι ο κόμπος ! Μα γιατί καμιά φορά είναι έτσι χλομό, αρρωστιάρικο, σα φθισικό το φεγγάρι;...
Τα χτήνη!... Ψιτ!... Ψιτ!... Στα κεραμίδια... ψιτ!— Σαν την Ανθή... Έτσι κι αυτή με τον άντρα της... σαν τα χτήνη!... Ο θυμός της δεν έχει όρια... Ακούς λέει να μην ντρέπουνται! Μήδα ντρέπεται κι η Ανθή; Με τι μούτρα θα βγει αύριο στον κόσμο, ε; Δε μου λες;
Ξαναφωνάζει... Πού να κουνηθούν απ’ τη θέση τους ! Έχουν γίνει και τα δύο ένα κουβάρι, ένα μαυριδερό σκούρο κουβάρι που σιγοσαλεύει μες στο μουχρό το φως του φεγγαριού.
Ένα κουβάρι γουναρικά, και μέσ’ από κείνο τον άμορφο σωρό, ένα μουγκρητό... ένα βαρύ σβραχνό ροχαλητό. .. κάτι σαν βαριά κομμένη ανάσα... σαν πνιγμένος πόνος, σα να τρίζουν δόντια... σα να δαγκώνουν η μια την άλλη τους οι γάτες... Ναι! ναι, λες κι είναι άνθρωποι.. . Άνθρωποι που παραδέρνανε μέσα στην ηδονή την απέραντη, στον πόνο το γλυκό... στο ρίγος... Ναι, λες πονούνε τον ανείπωτο τ’ αχόρταγου πόθου !...
Μα ολοένα σαλεύει το κουβάρι, σαν κάτι να παλεύει κει μέσα... σαν κάτι να...
Απαράλλαχτα σαν να είναι άνθρωποι τα παθιάρικα αυτά ζώα που ρίχνουν μες στην κραυγή του έρωτα τη φρίκιαση του πάθους...
Κάνει να φωνάξει πάλι η Αννίτσα, βάζει τα δυνατά της, μα να που της έχει κοπεί ολότελα η φωνή, ο κόμπος βέβαια ! Μόνο τα δόντια της ακούονται... τα δόντια της τρίζουνε, και που χτυπούν σαν κρόταλα...
Όλο ακούει κι ανατριχά, και φρικιά μούσκεμα στον ίδρο. Λαχανιασμένη... Τι χτήνη! Θέ μου, τι χτήνη!
Κι έκλεισε το παράθυρο.
Ανασαίνει.
Ξαναγυρνώντας στο κρεβάτι, πάει ξανά το μάτι της στον κατρέφτη... Κοντοστάθηκε... Τι θυμωμένη που είναι... Τι μαλλιά αγριεμένα!... Ε, πια!... Ας πάει στο διάβολο η Ανθή... Γιατί δεν την αφήνει ήσυχη; Τι τηνε κυνηγάει ο ίσκιος της ;... Πεισματικά το κάνει;... Άντρα πήρε !... Κι αυτή και τα μαλλιά της, στο διάβολο !... Τι χτήνη !...
Μα πώς να μη χαμογελάσει και πάλι από ευχαρίστησή; Κόκκινη που είναι, έτσι αναμμένη !... Πώς της πάει το κόκκινο... Τέτοιο κόκκινο... όχι το φτιασίδι της Ανθής. .. που με τις βρομιές πολεμάει να... Μα είναι τρέλα μ’ αυτά τα κόκκινα μάγουλα τα δαγκωμένα χείλη της... Να! Τώρα, τώρα να περνούσε ο Μαρκήσιος. Να της έλεγε από κείνα τα λόγια, τα γλυκά, τ’ αρχαία ελληνικά, χαϊδευτικά.
Τώρα τελευταία είχε καταντήσει πια ολωσδιόλου χλομή... όχι πως δεν της άρεσε το χλομό... τι λόγος! Χρώμα της ευαισθησίας; ... Ψέματα; Μα να! Το αναμμένο κόκκινο... Είδε και τα μάτια της, αυτή που δεν είχε ποτές της τέτοια μάτια: υγρά δίχως να είν’ κλαμένα, βαριά, μαχμούρικα χαλκαδιασμένα μάτια... Αν ήτανε η ίδια Ανθή, τώρα στο κρεβάτι, ε; Μ’ εκείνονε μαζί... τι τρέλες !... Τα ζώα !... Ποιος του... Να, κόκκινα μάγουλα... να τρέλα...
Κι άθελα, με τη γλώσσα της σαλιώνει τα χείλη της, δαγκώνεται, φιλιέται.
Χαμογέλασε.
Ίσως, παραπάνω απ’ ό,τι έπρεπε... Πάει το μάτι της στα κούφια, τα κίτρινά της δόντια... Πράματα που σιάζουν, τι να χαλάει κανείς τώρα την καρδιά του ; Κι άλλαξε τόπο το μάτι της. Γλιστρώντας σιγά σιγά, πάνω στο γυαλί του κατρέφτη, πάει ως το λαιμό, κατέβηκε ίσαμε το στήθος... ε ; τι; Μα δεν είναι δυνατό... ο κατρέφτης, ο κατρέφτης λέει ψέματα.
Τρέχει κι αρπάζει το κερί απ’ το κομό, αχνίζει και ξαχνίζει τον κατρέφτη... Τίποτα. Πάντα τα ίδια... Θέ μου... τι λαιμός, τι αυλάκια... τι ζαρώματα! Και τα στήθια; Έτσι πλαδαρά, νερουλά, κατσιασμένα... σαν πλεμόνια μπαγιάτικα... κρεμασμένα σαν πατσές... Πάει!... Έφυγε και το κόκκινο... μα!... Όμως ένα πράμα... περί υπόληψη δηλαδή, περί τιμή και περί δόξα!...
Παρατά το κερί στο κομό και με τα δυο της χέρια βαστά τα στήθια της... ναι... βέβαια... περί... περί τιμή... όχι σαν την Ανθή... σαν... τα χτήνη !... Όμορφο που είναι το χάδι κι ας χαϊδεύουν τα ίδια της τα χέρια. Να μπορούσε να φιλούσε κιόλας τις ρώγες...
Απότομα, γλήγορα, πολλές φορές το κεφάλι της σείστηκε δεξιά-ζερβιά. Παρατά τα στήθια της... Μια σκοτεινάδα... μια μαυρίλα... Πιάνει τα μάτια της με τις χούφτες της... Κάτι πράματα!... Να... Σαν... Στα σκοτεινά, κάτω απ’ τα κλειστά καπάκια των ματιών, σα φωτεροί κύκλοι... κύκλοι, κι ύστερα άστρα λαμπερά, σπίθες φεγγάρι, το φεγγάρι που λούζει τις αγκαλιασμένες γάτες στα κεραμίδια... Δεν είναι πια η κομμένη ανάσα σ’ αυτά τ’ αντικρινά τα κεραμίδια. Τώρα είναι αλλιώτικες φωνές... φωνές ανθρώπων... γυναίκα κι άντρας ζευγαρωμένοι αντρόγυνο, γυμνά τσιτσίδι τα κορμιά μέσα στις γούνες. Χιλιάδες γάτες... χιλιάδες γάτοι αχόρταγοι, λες σαν κλάμα... πονούν και πνίγουν την ανάσα τους. Ρίγος και μουγκρητά, παραδαρμός...
Κι άνοιξε τα μάτια της κι άνοιξε το παράθυρο φαρδύ πλατύ... Ω, το κακό φεγγάρι... το ηλίθιο... πώς χαμογελάει !... Τι! Ποιον κοροϊδεύει; Γελάει με τις χιλιάδες τις γάτες... εκεί στα κεραμίδια ; Με τ’ αντρόγυνα... Ε! Ψιτ!... ψιτ! Φευγάτε λοιπόν !... Ψιτ !... Πεισματικά το κάνετε ; Πεισματικά !...
Άρπαξε ένα χοντρό βιβλίο απ’ το τραπέζι και το ρίχνει κατά τα κεραμίδια.
Φύλλο και φτερό, το βιβλίο, στον αέρα... Αχ!... ήταν οι Μαρκήσιοι!... Ναι, από κείνα τα μυθιστορήματα... τα ρομαντικά...
Πάει να σπάσει το κεφάλι της, να χυθούν τα μυαλά, Ανθή!... Ανθή!... ναι! ναι!... καλά κάνεις... Ναι κι εσείς... εσείς οι άλλες... ας σας λέει ο κόσμος πως... στ’ ανάθεμα τ’ άλλα... Κρικρή μου... Κρικρή... Κρι-κρήήήήή... γλυκό... γλυκό μου αγόρι...
Μα τα δόντια τρίζουν σα να τραγανίζουν κόκαλα και λες βαραίνουν οι μασέλες σα να κοντεύουνε να βγουν από τα κατακλείδια.
Όξω απ’ την πόρτα, πάλι η φωνή της μάνας...
- Ακόμα να πλαγιάσεις; ε... θέλεις τίποτα; Έτσι μου φάνηκε πως φώναζες... καλά... ντε... καλά, μη θυμώνεις... Να ! Τα σπίρτα... σβήσ’ το καντήλι... η μέρα που... άιντε, καλή νύχτα...
Ωχ! δε γύρισε να δει στον κατρέφτη, την ώρα που τρεχάτη πηδούσε στο κρεβάτι της... Δυο χέρια... ναι... ναι... τα είδε κι ας μην κοίταξε... δυο κοκαλιάρικα χέρια... δίχως κρέας... Τέτοιος είναι λοιπόν έτσι έρχεται ; Έτσι θα ’ρθει μια μέρα κοκαλιάρης, έτσι όπως τον έχουνε κι οι ζουγραφιές; Κι αυτή ακόμη δε θα ’χει νιώσει το φιλί.
- ...Μόνο να!... Τα σπίρτα... τα εικονίσματα... σβηστά... η μέρα που... καλά... ντε.
Αχ! ας μπορούσε πια να μην ακούει!
Τυλίχτηκε στα σεντόνια, και δαγκώνει και πιπιλά τα χείλια της.
Τ’ αυτιά της ήθελε να τα βουλώσει, να τα βουλώσει να μην ακούει πια τίποτα. Μα τίποτα !... Πώς να τα βουλώσει; Όχι, όχι με τα χέρια... Καλά είναι εκεί που βρίσκουνται τα χέρια, γιατί αν δεν αγκαλιάσουν αυτά απόψε το ρημάδικο κορμί... ποιος άλλος θα... Όχι, όχι τα χέρια ! Ναι, πιο σφιχτά... ακόμα πιο πολύ... Έτσι σα να ’τριβε κατάσαρκα τη γούνα του κι ο Κρικ... κρρρ...
Κι απ’ την κορφή ως τα νύχια, λες αγριεμένη θάλασσα, περεχά η γλύκα το κορμί που το ταράζει ο σπασμός, ενώ τα μαλλιά σηκώνουνται, και στάζουν τα σάλια κι είναι όλο ασπράδι τα γουρλωμένα μάτια, γιατί κάτω απ’ τα ξυλιασμένα καπάκια πήγε και κρύφτηκε το μαυράδι τους. Ακόμα... ακόμα... σα να τριβότανε στην ξεψυχιάρα σάρκα πάνω η γούνα του Κρικρή, έτσι όπως και τότες το χειμώνα... Κι απάνω στο σπασμό, στο σπαρτάρισμα. ..
- ... Καλά ντε, μη θυμώνεις... άιντε καλή νύχτα... και στα δικά σου, κόρη μου!...
... Αυτό ήτανε μόνο ; Μα η Ανθή !... Α, βέβαια, σαν είναι δυο θα βαστάει πολύ... νύχτες αλάκερες... στο νυφικό κρεβάτι... έτσι... όπως η Ανθή που πλύθηκε και μυρώθηκε, με λαχτάρα και φόβο, εκεί μέσα στα κάτασπρα τα σεντόνια, μέσα στην αγκαλιά του αγοριού πήγε να μεταλάβει το άχραντο μυστήριο της ζωής, τη θεϊκή μετάληψη της σάρκας, της ζωντανής.
Σαν κόπασε ο σπασμός :
... Και μια βρύση πύρινα δάκρυα περεχά, απ’ ανάμεσα απ’ τα πλαδαρά τα μπράτσα, τα νερουλιασμένα στήθια σαν πλεμόνια. Μες στη σιωπή της νύχτας -γιατί είχαν σταματήσει το λάγνο ροχαλητό τους οι γάτες στα κεραμίδια- ένα κομμένο αναφιλητό κοχλάζει μέσα στο γέρικο στήθος, κάτω απ’ το παρθενικό σεντόνι που μοιάζει πιότερο με σάβανο.
Μα η φλόγα τσιτσίρισε γιατί το κερί λιώνει, όλο λιώνει αμείλικτα, αδυσώπητα.
Αλήθεια !... Είναι κιόλας αργά, πολύ αργά.

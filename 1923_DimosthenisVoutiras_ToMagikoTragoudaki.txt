ΤΟ ΜΑΓΙΚΟ ΤΡΑΓΟΥΔΑΚΙ 
Αυτήν την ημέρα ο Βαθράκης, σαρώνοντας την εκκλησία, ήταν όλος νεύρα και για μάλωμα, μπαρούτι έτοιμο με το παραμικρό να πάρει φωτιά. Ο Κριθάρης, ο μπακάλης της κουρελογειτονιάς, που κάτι του είπε με το θάρρος του μπακάλη, του ταβερνιάρη σε γνωστό του πελάτη, εδέχτηκε ανέλπιστα ένα σωρό βρισιές στη ράχη του κι έφυγε. Και τι του ’χε πει; Πως δεν έκανε καλά να σαρώνει την εκκλησιά φορώντας το καπέλο του! Αν δεν είχε τα νεύρα του, ο Βαθράκης θα γελούσε ή θα του ’λεγε: «Δεν πας στο μπακάλικό σου να κλέψεις καμιά φτωχιά!...»
Μα και δεν ήταν πρώτη φορά που του το ’χε πει ο ταβερνιάρης, που τον πείραζε γι’ αυτό.
Ο Βίδας ο νεκροθάφτης, που στεκόταν απ’ έξω κι έτρεμε μέσα να δει τι συνέβαινε, έδωσε δίκαιο, άμα το ’μαθε, στον Βαθράκη και θύμωσε κι αυτός, χωρίς να ’χει τα νεύρα του Βαθράκη.
— Εμείς να βγάζουμε τα καπέλα μας! Δεν είναι καλά διόλου! είπε.
Και είχε δίκαιο. Αυτοί να βγάζουν τα καπέλα τους, άνθρωποι της εκκλησίας, γνώριμοί της! Πώς μπαίνει κανείς σε επίσημο φίλο στο γραφείο του; Δεν μπορεί και να φορεί και το καπέλο του ίσαμε τ’ αυτιά; Αλλάζει όταν είναι άλλοι πολλοί εμπρός, είναι κάποια εορτή...
Ο Βαθράκης όμως γρήγορα μετανόησε που έβρισε τον Κριθάρη: Ποιος ξέρει τώρα, είπε με το νου του, τι αποπιόματα θα μου δίνει!
Όταν έφθασε στην πόρτα σαρώνοντας κι έβγαλε έξω τα σκουπίδια, τις λάσπες, έριξε μια άγρια ματιά στο καφενεδάκι που βρισκότανε λίγο μακριά απ’ εκεί.
Απ’ έξω είδε τον Αποστόλη τον λασπιτζή να κάθεται με το ’να πόδι πάνω στ’ άλλο.
— Να τος!... έκανε ο Βαθράκης. Και πρωί πρωί!... Καλά μου είπε ο Καρούλης!... Δεν κάνει λάθος αυτός ο μάγκας, δεν κάνει λάθος! ... Τι θέλει τέτοια ώρα, γιατί δεν πάει να δουλέψει, δουλειά έχει μπόλικη!... Περιμένει να περάσει;...
Και κρατώντας το ξύλο της σκούπας σφιχτά, κοίταξε τον λασπιτζή για λίγο άγρια, ύστερα κούνησε το κεφάλι κι έτριξε τα δόντια: Ε, ρε! είπε. Εγώ δεν είμαι Μετζάστρας! Θα σου φάω το μάτι!
Τίναξε τα σκουπίδια μακριά και μπήκε μέσα. Αλλά πάλι πήγε στην πόρτα και άρχισε να κρυφοβλέπει.
Και ο ήλιος τότε μόλις είχε βγει και χρύσωνε τους στύλους της ταράτσας του ψηλού ακανόνιστου σπιτιού του Κριθάρη του μπακάλη. Και ησυχία. Από μακριά έρχονταν κρότοι κάρων.
Ξαφνικά ταράχτηκε. Μια γυναίκα είχε φανεί στον έρημο δρόμο. Είδε τον εργάτη να κοιτάζει κι αυτός τη γυναίκα, να στρίβει έπειτα το μουστάκι του και να παίρνει καλύτερη στάση, χωρίς να κατεβάσει το πόδι του.
Η γυναίκα πλησίαζε. Ήτανε μια χοντρή, τετράγωνη γυναίκα, που θα ’κανε για παλαιστής, ταύρος που ’γινε κατά λάθος αγελάδα. Είχε το πρόσωπο κόκκινο κόκκινο και μικρά στρογγυλά μάτια αλλά γεμάτα φωτιά.
Απ’ τον εργάτη διόλου δε στράφηκε, αλλ’ ο Βαθράκης ήξερε πως δεν είχε ανάγκη διόλου να γυρίσει το κεφάλι, γιατί έβλεπε καλά με την άκρη άκρη, έριχνε τη φλόγα της.
Δεν είχε αφήσει τη σκούπα κι έκανε πως σαρώνει και βγήκε έξω.
— Για πού; ρώτησε τη γυναίκα άμα τον πλησίασε.
— Για πού αλλού! Δεν ξέρεις;...
Σα να τον γάβγισε του φάνηκε. Και ούτε στάθηκε διόλου, αλλά μάλιστα προχώρησε πιο γρήγορα, άμα του είπε τα λόγια αυτά.
Ο Βαθράκης δεν τόλμησε να της πει άλλο. Αν και του ήρθε να τη βρίσει και να της δώσει κάνα δυο στο πρόσωπο, που το ’δε πιο κόκκινο, πιο ξαναμμένο, έμεινε σιωπηλός και την κοίταζε που έφευγε.
Άμα την έχασε, που έστριψε τη μάντρα του νεκροταφείου, γύρισε και είδε τον εργάτη. Αυτός καθόταν ακόμα εκεί, στη θέση του.
Μπήκε τότε στην εκκλησιά ρωτώντας τον εαυτό του: Μα το ’δες; Είδες πώς κουνιότανε; Μισή ώρα μακριά φαίνεται το κούνημά της! Πρέπει να προσέξεις, Βαθράκη, πρέπει, γιατί βλέπω την τύχη σου την καλή να σου τα φέρνει ανάποδα λίγο!
Από κάμποσον καιρό όλοι είχαν εκεί στην κουρελογειτονιά να κάνουν για την καλή τύχη του Βαθράκη. Από ένας απλός άνθρωπος των κηδειών, να κρατεί το σταυρό, να βοηθά τον νεκροθάφτη, έγινε καντηλανάφτης, κι είχε πολλά τυχερά. Αλλά το σπουδαιότερο μάλλον, που και πολλοί τον ζήλευαν, ήταν που πήρε τη Μαρούσα, μια γυναίκα τετράγωνη, δουλεύτρα και δυνατή όσο παίρνει.
Τη Μαρούσα είχε κατορθώσει ο Βαθράκης να τη χωρίσει απ’ τον Μετζάστρα τον σκουπιδιάρη, που τη βασάνιζε και την έδερνε άγρια.
Ο Μετζάστρας δεν την είχε στεφανωθεί, την είχε πάρει απ’ τον Καρδάρα, έναν παίχτη λατέρνας, που την είχε κι αυτός έτσι,  αστεφάνωτη. Και την είχε πάρει απ’ τον Καρδάρα μ’ ένα τραγουδάκι που της το τραγούδησε κάμποσες φορές τη νύχτα. Κι έλεγε αυτό:
Εσύ, βασίλισσά μου κι εγώ, σκλαβάκι σου...
Και σ’ άλλο στίχο έλεγε πως θα την έβαζε να κάθεται σε χρυσό θρονί, κι αυτός θα τη λάτρευε σα Θεό, πάντα μένοντας στα πόδια της...
Αυτό το τραγουδάκι της το ’λεγε στο δρόμο, όταν τη συναντούσε, που πήγαινε στη δουλειά της, της το απάγγειλε, αντί να της πει άλλα λόγια, ερωτικά.
Και η Μαρούσα ξετρελάθηκε κι άφησε τον Καρδάρα και πήγε στον Μετζάστρα, παίρνοντας μαζί της και το παιδί που ’χε κάνει με τον Καρδάρα.
Αλλά και με τον Μετζάστρα κακά της πήγανε της Μαρούσας. Αντί για θρονί χρυσό, βρήκε πάλι τη σκάφη, μπουγάδες, κοφίνια, σαπουνάδες. Και τον κόπο της να της τον βουτά αυτός. Και ξύλο, ξύλο, που το ’τρωγε χωρίς να φέρνει καμιά αντίσταση και να μη βγάζει ούτε φωνή, την παραμικρή φωνή, για να μην ακούσει η γειτονιά.
Αλλά να το τραγουδάκι του Βαθράκη ένα βράδυ. Και ήταν κείνο το παλιό τραγουδάκι, το ίδιο που της υποσχόταν τόσα και τόσα.
Την άλλη μέρα, καθώς περνούσε απ ’ την εκκλησιά πηγαίνοντας στη δουλειά της μες στην πόλη, ο Βαθράκης, ακουμπισμένος στον τοίχο του νεκροταφείου, της είπε το τραγουδάκι. Κατάλαβε τότε ποιος είναι τραγουδιστής της νύχτας.
Και δε βραδύνανε να τα φκιάξουν.
Ο Βαθράκης την πρώτη νύχτα που συναντήθηκαν την οδήγησε στο νεκροταφείο. Πέρασαν έναν τοίχο χαλασμένο και βρέθηκαν μες στα μνήματα και τους σταυρούς. Και κει μέσα τα είπαν και ορκίστηκαν ο ένας στον άλλον αγάπη χωρίς τέλος. Κι ύστερα στρώσανε το γαμήλιο κρεβάτι τους πάνω σ’ ένα μνήμα μαρμαρένιο.
Όταν επέστρεψε στο σπίτι της η Μαρούσα, να σε λίγο και ο Μετζάστρας. Και είχε έρθει όλο θυμό, γιατί είχε μαλώσει στην ταβέρνα. Αλλά εκεί στο σπίτι του θα ξεθύμανε. Και χωρίς πολλά λόγια, με μια μικρή αφορμή, σήκωσε το χέρι του για ν’ αρχίσει τη Μαρούσα στο ξύλο.
Αλλά... αλλά αυτή τη φορά τα χέρια της Μαρούσας, που έμεναν πάντα ακίνητα όταν τις έτρωγε, κινήθηκαν με ορμή, τον αρπάξανε σα να ’ταν βρεμένο μεγάλο πανί και ζητούσε να το στίψει, και τον αναποδογύρισαν. Και μετά, πέφτοντας πάνω του, άρχισε να του στολίζει με τα νύχια της το πρόσωπό του, να του σκαλίζει διάφορα κοσμήματα. Οι γείτονες, που τρέξανε απ’ τις φοβερές φωνές του, τον σώσανε.
Η Μαρούσα πήρε τα δυο της παιδιά, γιατί είχε κάνει κι άλλο με τον Μετζάστρα, και πήγε στη φωλιά του Βαθράκη.
Αλλά και κει που τόσο ήλπιζε, τα ίδια βρήκε. Αντί θρονί, τη σκάφη και τα λεπτά που έπαιρνε να μπαίνουν στην τσέπη του Βαθράκη. Και το ξύλο δεν έλειπε, όταν ο Βαθράκης ερχότανε μεθυσμένος .
Άρχισε πάλι να προσέχει, τις νύχτες που ξυπνούσε, μην ακούσει κανένα τραγουδάκι. Και όταν έβγαινε και πήγαινε για τις μπουγάδες, πάλι κοίταζε με τις άκρες των ματιών της τους αργένηδες της γειτονιάς, προσπαθώντας με τη φλόγα της να τους ανάψει τη φωτιά.
Και δεν άργησε ν’ ακουστεί το τραγουδάκι. Κάποιος είχε πάρει φωτιά.
Το βράδυ της ημέρας που ’χε γίνει το μάλωμα στην εκκλησία, ο Βαθράκης πήγε, όπως συνήθιζε, στην ταβέρνα με τον Βίδα. Δεν πήγε στου Κριθάρη, αλλά σε άλλη. Δεν έμεινε όμως πολύ εκεί, κάτι τον έσπρωχνε να φύγει. Κι έφυγε αφήνοντας τον Βίδα να πίνει μ’ άλλους και πήγε στο σπίτι του.
Εκεί στο σπίτι του βρήκε μόνο τα τρία παιδιά. Το τρίτο δεν ήταν και πολύς καιρός που είχε παρουσιασθεί. Μια γειτόνισσα του άφηνε η Μαρούσα να ρίχνει μια ματιά σπίτι της, στα μικρά τους είχε ανάψει φως. Και το μεγαλύτερο περιποιόταν το μικρότερο.
Βγήκε πάλι έξω και άρχισε να γυρίζει. Πήγε στην εκκλησιά, έφερε βόλτα το νεκροταφείο. Ξαφνικά, που είδε τον πεσμένο τοίχο, του ήρθε μια ιδέα. Γρήγορα γρήγορα τότε τον πέρασε και μπήκε μέσα.
Ήταν ησυχία, κλαδί δεν κουνιότανε. Ψηλά αστέρια πλήθος λάμπανε.
Βάδιζε σιγά όσο μπορούσε μες στους τάφους και πρόσεχε μην ακούσει θόρυβο. Πήγε μέσα στα μνήματα τα πλούσια. Τίποτε. Αλλά να, κάτι άκουσε! Εκεί κάπου γινόταν κάποιος θόρυβος.
Στο βήμα του, που τάραξε την ησυχία, δυο σκιές σα να βγήκαν από ένα μνήμα, πετάχτηκαν και αρχίσανε να φεύγουν γρήγορα. Ο Βαθράκης όρμησε. Οι σκιές φεύγανε προς τον χαλασμένο τοίχο. Η μια σκιά με φουστάνια έμενε πίσω σιγά σιγά. Και ο Βαθράκης την πλησίαζε.
— Α, μωρή, θα σου το φάω το μάτι! της είπε με μανία.
Είχε γνωρίσει τη Μαρούσα του. Και ήταν έτοιμος να την αρπάξει, όταν η Μαρούσα στρέφεται και του δίνει μια σπρωξιά. Ο Βαθράκης έπεσε σα να τον κλότσησε άλογο. Κι έπεσε πάνω σ’ ένα σταυρό. Ο σταυρός έσπασε.
Χτυπημένος, ζαλισμένος και βογκώντας, έμεινε αρκετή ώρα κάτω. Μα σα να μην του ερχόταν και καλό να σηκωθεί. Σηκώθηκε όμως επιτέλους και πήγε σπίτι του.
Το βρήκε σκοτεινό, σιωπηλό!
Άναψε φως με δυσκολία. Και είδε τότε πως δεν υπήρχε κανείς εκεί. Η Μαρούσα με τα μουρέλια της είχανε χαθεί.
Τώρα η Μαρούσα βρήκε ό,τι επιθυμούσε; Οι κακές γλώσσες της κουρελογειτονιάς λένε πως πάλι τη βλέπουνε πολλοί να πηγαίνει πρωί πρωί προς την πόλη. Και ακόμα πως πάλι, όταν περνά από καφενέ η μπακάλικο, πάλι κοιτάζει τους αργένηδες που κάθονται απ’ έξω, με τες άκρες των ματιών της τους ρίχνει φλογερές ματιές...
  

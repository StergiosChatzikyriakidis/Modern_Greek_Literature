O ΓΟΛΓΟΘΑΣ
Πολυλογού που ήταν η Σπύραινα!.... θυμάμαι τότες.
- Μα δεν μπορεί... μια και τύχαμε πρέπει να πάμε. Δεν ξέρεις εδώ στα χωριά πώς τα παρατηρούν αυτά. Κι ύστερα, με το δίκιο τους οι άνθρωποι.. Μας κάνανε τόση τιμή να μας καλέσουνε ξέχωρα... Νάχεις λέει τέτοιο γάμο σπίτι σου, και να ’ναι δυο ξένοι στο χωριό… Έλα, μη μου λες τώρα, δεν τ’ ακούω ’γω αυτά. 
Είδες τι έγινε χτες που περάσανε τα προικιά στου γαμπρού το σπίτι! Τι μου λες το λοιπόν!... Κι αν καλοξέρεις μάλιστα πρέπει να στείλουμε και δώρο. Καλώς την κυρα-Ρήνη, έλα, έλα μέσα... Ε, τι  λες και συ κυρα Ρήνη, με την ιδέα σου, κάτι πρέπει να στείλουμε κι εμείς, έτσι δεν είναι το σωστό;
- Τώρα... να σας πω παιδιά μου κι εγώ με ξερό μου το μυαλό... Σα μουσαφίρηδες που είστε, και τίποτα να μη στείλετε δεν πειράζει. Ε, βέβαια, σωστό είναι… δε λέω, κάτι να στέλνατε κι εσείς, κάτι παραμικρό, ένα πράσινο φύλλο που λέει ο λόγος... Ξέρετε τι τιμή θα το θεωρήσει ο κυρ-Σαραντόπουλος, μακάρι κι ο κυρ Μωραϊτόπουλος ο κύρης του γαμπρού;
- Του λόγου του, δε θέλει να πάμε και στο γάμο, κυρα Ρήνη, πες κι εσύ, γίνεται ποτές αυτό ;
- Πα ! πα ! παιδάκια μου, για τ’ όνομα του Χριστοσωτήρα ! Τέτοια προσβολή να μην τηνε κάνετε του κυρ-Πάρεδρου... Πωπώ! Θεός να φυλάξει... Θα το πάρει κατάκαρδα... και με το δίκιο του ο άνθρωπος... Γιατί μαθές να μη θέλει να πάει η ευγενεία του; Καλύτερος από σας να μη γίνει, ωστόσο πάρεδρο τον είπανε παιδάκια μου και προύχοντα. Τι να πω κι εγώ η καψερή; Αφού θα ’ρθει κι ο Δήμαρχος από την Αντρίτσαινα κι η γυναίκα του μετά συγχωρήσεως. Καλέ δε βλέπετε που και το χωριό αλάκερο είναι στο πόδι; Μα παιδάκι μου, δεν είναι, όχι, όχι, δεν είναι καθόλου, διόλου σωστό, ακούστε με που σας λέω... Έπρεπε που λέτε να σας είχα χτες που πήγαμε για τα συχαρίκια στα πεθερικά και για τα προικιά. Ας αφήσουμε πια, που τ’ αξίζουνε και του γαμπρού ό,τι κι αν πεις, όμως κι ο κυρ-Σαραντόπουλος - α ! δεν μπορώ να πω, φέρθηκε όπως έπρεπε. Τα προικιά να βλέπατε. Απ’ αλάτι ως πιπέρι, παιδιά μου. Ας αφήσουμε τ’ αμπελοχώραφα, και βάλτε πια με το νου σας τα μετρητά... δεν ξέρω πόσες χιλιάδες, λέει... Ε, βέβαια, πρώτη κόρη... Τα ρούχα να βλέπατε... όλα από δώδεκα... εκείνες οι πουκαμίσες!... Αμ τα βρακιά!... Έξω απ’ το πρόσωπό σας παιδιά μου... ως και... με το συμπάθειο κιόλας... δε λείπανε... ας είναι... Τα κεντήματα να βλέπατε. Ο Θεός να τον έχει γερό, όπως έπρεπε φέρθηκε... παντάξιος!... Άμποτες και στη μικρότερη!... Χρέος του θα μου πείτε. Καλά! Είπα τίποτα εγώ; Μα όπως κι αν είναι η δουλειά, όλα στην εντέλεια, όλα με το παραπάνω... Μπράβο να σου πω... Όλα σεμνοπρεπάμενα. Τα πεθερικά δε βρήκανε τίποτα να πούνε. Τίποτα... δηλαδή ο λόγος το λέει.
Πάντα κάτι θα πούνε τα πεθερικά... ε, σαν πεθερικά που είναι! ψέμματα ; Ε, βέβαια η μάνα πασπατεύοντας ένα βρακί, βρήκε τάχατες, να πούμε, πως τα βρακοπόδια λέει, τότες  τα δικά της, που τα είχε φτιάσει στην Αντρίτσαινα, εδώ και δεν ξέρω πότε, που γένηκε ο γάμος της, ήτανε λέει πιο στενά τα βρακοπόδια, γιατί δεν της αρέσανε τ’ αδιάντροπα τα πράματα. Κι οι νταντέλες λέει είναι πιο καλά να είναι σεμνές και τίμιες. Η μάνα της της νύφης, παιδιά μου, ξεροκατάπιε το σάλιο της και δε μίλησε. Δηλαδή είπε να μη μιλήσει. Αμ μπορείς να βαστάξεις;
 - Καλός ο λόγος σου, κυρα-συμπεθέρα, πάρα πολύ φρόνιμος και πολύ σωστός, όμως μην κοιτάζεις τότε το τι κάνατε σεις στην Αντρίτσαινα· τώρα, να με συμπαθάς κιόλας, τα χρόνια αλλάξανε, τώρα θέλει να πάει με τη μόδα ο κόσμος”. Η άλλη δεν το ’φαε.
- Πάρα πολύ δίκιο έχεις συμπεθέρα, αφού μάλιστα βρίσκεις που λέω και φρονιμάδες, τόσο χρονώ γυναίκα που είμαι. Τι να τα λέμε τώρα αυτά και χαλνούμε τις καρδιές μας ; Εγώ είπα δηλαδή περί τιμή... Ένα πράμα που έγινε, έγινε. Υγεία να ’χουμε. Άμποτες να σ’ αξιώσει ο Θεός στης Αναστασούλας σου, να τα φτιάξεις καλύτερα ”.
Η μάνα της νύφης, κατάλαβε το δάγκωμα. Αμ και μωρό δα ήτανε να μην το καταλάβει; Πειράχτηκε το συγγενολόι. Η πεθερά κατάλαβε πως στραβοπάτησε και μάνι μάνι άλλαξε κουβέντα. Άλλα λόγια ν’ αγαπιόμαστε που λέει κι η παροιμία. 
- “ Πότε με το καλό και την Αναστασούλα σου, κυρα-συμπεθέρα ; ” 
- “ Σιγά σιγά, μάτια μου. Ας βολέψουμε πρώτα τη μια, κι έχει ο Θεός... δε μας πήρανε δα και τα χρόνια!...”
- Ναι, δε λέω, μα καταλαβαίνεις εσύ... τα κορίτσια πάντα μπελάς είναι, και μακάρι να τα ξεφορτώνεται κανείς μια ώρα αρχύτερα... Φεύγα, διάβολε, από μένα, πάνε στη γειτόνισσά μου που λέει κι ένας λόγος ...” Δάγκωσε τα χείλη της η κυρα-Σαραντοπουλίνα. Τι να πει, η ώρα που ήτανε; Αυτά πάντα γίνουνται. Μα κείνο που με φούρκισε, ήτανε κάποιο παλιοτσόκαρο απ’ το συγγενολόι του γαμπρού, που ξίνισε τα μούτρα του, πασπατεύοντας το μεταξωτό το πάπλωμα. Μου φάνηκε πως κάτι έκανε να πει. Ε, δε βάσταξα παιδάκια μου. Δηλαδής είπα μια να μη μιλήσω, να δώσω τόπο στην οργή, μα δε βάσταξα. Α μα πια! 'Υμνούμε σε, ευλογούμε σε... αλλά όχι και... “ Να σου πω, κόρη μου ” της είπα. “ Καλό κι άξιο το πάπλωμα, καλά κι άξια και του χωριού μας τα κορίτσια που το κεντήσανε. Αυτό ξέρω, αυτό λέω. Δε γεννήθηκε ακόμα εκείνος που θα πει κακό για το χωριό μας και θα κατηγορήσει του κυρ-Σαραντόπουλου τα κορίτσια... Εμείς δίνουμε κορίτσι μ’ όνομα, κορίτσι σαν το κρύο το νερό, φλουρί βενετικό... ακούς; Ακούω να λες... Αμ πια, δε βάσταξα, γιόκα μου. Υμνούμε σε, ευλογούμε σε, αλλά ...”
- Καλά τα λόγια σου, κυρα-Ρήνη, μα τι σχέση είχαν αυτά όλα με το πάπλωμα ;
- Χμ ! Δεν ξέρετε σεις, παιδάκια μου. Είχαν τη σημασία τους... Ας είναι όμως... Αυτά πάντα θα γίνουνε με τα πεθερικά. Να, χτες να πούμε στα μπροστιάσματα, όλα μέλι-γάλα. Η καψερή η κυρα-Σαραντοπουλίνα, φροκαλιά τα ’κανε τα μαλλιά της, που λέει κι ο λόγος. Τι θα πει ! Έτσι είναι το σωστό. Ο γαμπρός χαρούμενος, γλυκομίλητος, καλόγνωμος... Μα είναι και διαμάντι παιδί. Του φανήκανε κάπως παράξενα τα μπροστιάσματα. Με το δίκιο του όμως. Ας γεννήθηκε στο χωριό μας. μεγάλωσε στην ξενιτιά και ξέχασε τις συνήθειες του τόπου .. Γιατί όσο κι αν πεις, μεγαλόπολη η Πάτρα... Του κόσμου τα παπόρια παν κι αράζουνε... Ας είναι... Ρωτούσε μαθές ο γαμπρός, γιατί το ένα και γιατί τ’ άλλο ; Όχι εδώ που τα λέμε, πως τα είχε ξεχάσει πια, ολότελα, μα έτσι, ήθελε να κάνει και λίγο το Φράγκο. Γέλασε με την καρδιά του, σαν έμαθε πως το σίδερο που του είχανε βάλει κάτω από τον καναπέ, το ’βαλαν για να είναι σιδερένιο τ’ αντρόγυνό. Και το κλειδί; ρώτησε. Αυτό, γιόκα μου, για να κλειδώσουν τα φαρμακωμένα στόματα.
-Και το ποτήρι το νερό ;	
- Για να σβήσουν οι κακές γλώσσες”. Γέλασε με την καρδιά του.
» Τι να σας πω, παιδάκια μου, εμείς έτσι τα βρήκαμε, έτσι τα πάμε.
» Κάτι ξέρανε κείνοι που τα πρωτόκαναν. Στην Πάτρα βλέπεις δεν τα ’χουν αυτά. Καλά λέω... πάει, φράγκεψε ο κόσμος... Πότε θα ρίξει ο Θεός φωτιά να μας κάψει όλους μας, με το μυαλό που βαστάμε ! Το λοιπόν, να μη σας τα πολυλογώ, μέλι γάλα, και το συμπεθερολόι. Όλα εντάξει και παρατάξει. Ευχαριστημένος κι ο κυρ-Μωραϊτόπουλος.
» Θέλησε μάλιστα να παινέσει τη νύφη του. 
- “ Έλα, , γεια μας, συμπέθερε, καλά το λέει μια παροιμία... σκύλο από μάντρα και κορίτσι από σόι ”. Χαρά η νύφη σαν άκουε ύστερα το παίνεμα του πεθερού της! 
- “ Η καλοσύνη σας!... Η καλοσύνη σας”... αποκρίθηκεν ο κυρ-Σαραντόπουλος και βγήκε να φιλήσει τη θυγατέρα του και να το πει, γιατί καθώς ξέρετε, στα μπροστιάσματα ποτές δεν παρουσιάζεται η νύφη. Τσουγκρίσανε, ήπιανε, ξαναήπιανε... Έξω τα λαούτα και τα νταούλια... Δεν ακούτε τι γίνεται; Και ρωτάτε ακόμα αν πρέπει να πάτε στο γάμο ; Πα ! παιδιά μου, τέτοια προσβολή να μην την κάνετε του κυρ-Πάρεδρου. Όχι, ο Θεός φυλάξει... Δεν είναι καθόλου σωστό...
Το χωριό αλάκερο στο πόδι. Απ’ τα μπροστιάσματα ως τα πιστρόφια, την αντίχαρα να πούμε, θα βάσταγε το πανηγύρι.
Καμιά δεκαριά μέρες γλέντι.
Απ’ τα μπροστιάσματα κιόλας αρχίσανε τα μάσκολα κι οι σμπάροι. Απ’ την άκρη του κόσμου μαζώχτηκαν οι γύφτοι, τα νταούλια και τα λαούτα. Τα δυο καφενεία και το μπακάλικο πήρανε ξεκοπής να δίνουν αβέρτα πιοτό σ’ όποιον ήθελε να πιει στην υγειά του γαμπρού και της νύφης.
Ο τόπος δεν είχε ξαναδεί τέτοια μεγαλεία.
Ως και της Μεγαλόχαρης το πανηγύρι, τίποτα δεν ήτανε μπρος σ’ αυτό. Οι σούβλες τ’ αρνιά και τα κριάρια, απ’ το πρωί είχανε στηθεί, άλλες στην αυλή του γαμπρού κι άλλες στης νύφης, γιατί κατά τα έθιμα του τόπου, δυο τραπέζια θα στρωνόντανε. Το ένα στου γαμπρού και τ’ άλλο στης νύφης.
Στα πιστρόφια και τα δυο τραπέζια θα γινόντανε ένα και θα ’τρωγαν μαζί και τα δυο συγγενολόγια.
Απ’ το μεσημέρι κιόλας, άρχισαν ν’ αμολιούνται οι καλεσμένοι. Παραστεκάμενοι και παραστεκάμενες στο πόδι.  Ο κυρ-Σαραντόπουλος, ολοένα το χέρι στην τσέπη. Ε, τι θα πει! Σε τέτοιες ώρες πάντα κάτι λείπει.
Όσοι απ’ τους καλεσμένους δεν είχανε καλοκοιτάξει τα προικιά, έφερναν βόλτα, τα ξετάζανε, τα πασπατεύανε και δίνανε τα συχαρίκια. Στις δυο η ώρα πια το σπίτι του γαμπρού ήτανε πατείς με-πατώ σε. Ως και στην κρεβατοκάμαρα βάλανε καλεσμένους. Τι όμορφο το διπλό κρεβάτι με το μεταξωτό το κεντημένο πάπλωμα! Απ’ τα ψες το είχανε ράνει με λουλούδια, με παμπάκι και με ρύζι. Στις δυόμισι, ήρθεν ο Δήμαρχος με την κυρία του απ’ την Αντρίτσαινα. Ήτανε και κουμπάρος ο Δήμαρχος. Τέλος στις τρεις ήρθε το τρισκέλι, ο δάσκαλος του χωριού που ήτανε και ψάλτης, με τους μαθητάδες του. Λίγο πιο ύστερα, ο παπάς, το διακάκι και φέρανε μαζί τους και τον άγιο Δέσποτα, από την Πάτρα. Το  τρισκέλι στήθηκε στη μεγάλη σάλα, κι ο ψάλτης, ξερόβηξε και πήρε φόρα. Άρχισε το Μυστήριο. Οι συμπέθεροι καμάρωναν, κορδωμένοι. Οι συμπεθέρες όλο χαρά. Πάντα κόκκινος ήταν ο σβέρκος του κουμπάρου μα τη μέρα κείνη λες κι όλο του το αίμα μαζώχτηκε κει. Έψελνε κι αυτός με το παπαδολόι. Μια παραφωνία παραπάνω. Τι πάει να πει; Μ’ αυτό ήθελε να δείξει ο κουμπάρος πως ήξερε τα γραμματάκια του και πως μικρός σαν ήτανε είχε πάει στ’ αναλόι.
Όλο επισημότητα πια ο κυρ-Σαραντόπουλος άκουε προσεχτικά, τον ψάλτη και τους παπάδες που ολοένα λέγανε, λέγανε, όπως και τις άλλες φορές. Πολλά τα ήξερε απόξω, μα δεν καταλάβαινε καλά καλά το τι θέλανε να πούνε όλα εκείνα τα βαθιά « Ελληνικά » τα λόγια. Ένα πράμα καταλάβαινε μόνο και το καλοκαταλάβαινε. Δηλαδή, πως με το να λένε με τη μύτη τους, έτσι κλαψάρικα και μουρμουρητά οι παπάδες εκείνα τα λόγια, έτσι γινότανε το « άγιο Μυστήριο ». Έτσι μονάχα ένας άντρας μπορεί να κάνει δικιά του τη γυναίκα που του πέφτει. Έτσι μια γυναίκα στα μάτια του κόσμου λογίζεται τίμια και μπορεί δίχως ντροπή -όχι μόνο μπορεί, αλλά και πρέπει, έχει χρέος- ν’ αγαπήσει έναν άντρα.
Τότες μόνο μπορεί να γεννήσει και παιδιά.
Έτσι μόνο γίνεται η οικογένεια. Όχι, ψέματα ; Αυτό πια το καταλάβαινε ο κυρ Σαραντόπουλος, και ποτές δεν του γεννήθηκε η παραμικρή αμφιβολία, η αμφιβολία να πούμε που του γεννιότανε καμιά φορά για μερικά άλλα πράματα, που δεν τα χωρούσε το μυαλό του, όταν έκανε τον κόπο να σκέφτεται και που σαν τα ’βαζε με το νου του, σταυροκοπιότανε, κι έλεγε ο ίδιος στον εαυτό του, εκείνο που συνήθιζε να λέει ο παπάς. « Πίστευε και μη ερεύνα ».
Η αλήθεια είναι πως ο κυρ-Σαραντόπουλος καταλάβαινε κι ένα-δυο λόγια του παπά, οσο βαθιά « Ελληνικά » κι αν ήτανε.
Καταλάβαινε λόγου χάρη πως η γυναίκα έπρεπε να φοβάται τον άντρα. Πολύ σωστά, το ’λεγε ο παπάς. Μα συλλογιζότανε πως κι ο άντρας έπρεπε να ξέρει να φέρνεται σαν άντρας και να μπορεί να κάνει τη γυναίκα να τόνε φοβάται.
Να! Η δική του, λόγου χάρη, κράτησε τα λόγια του παπά. Όμως καταλάβαινε και τ’ άλλο. Πως η κόρη του έβαζε στεφάνι με δόξα και με τιμή. Αυτό πια το είχε καταλάβει καλά. Απανωτά, απανωτά, ψάλανε οι παπάδες δόξα και τιμή στεφάνωσον αυτούς ».
Μονάχα η Αναστασούλα η πιο μικρή κόρη του κυρ- Σαραντόπουλου, δυο-τρία χρόνια μικρότερη από τη νύφη, μόν’ αυτή στεκότανε λίγο παράμερα. Η όψη της ήτανε πανιασμένη· χλομά τα χείλια της και σουρωμένα. Πού η επισημότητα που είχανε πάνω τους τα δυο συγγενολόγια! Ένα-δυο, πειραχτήκανε απ’ τα μούτρα της Αναστασούλας. Να το ’κανε άραγες από ζήλια ; Ποιος ξέρει! Λες ν’ αγάπαγε κι αυτή κανένα ; Στα χωριά που όλα μαθαίνουνται δεν είχε ποτές ακουστεί τέτοιο πράμα. Η αλήθεια είναι πως κάποτες οι κακές γλώσσες κάτι θελήσανε να πούνε· μα δε βαριέστε ! Ήτανε ποτές δυνατό ; Του κυρ-πάρεδρου η κόρη, μ’ έναν κολίγα, λέει. Οι κακές οι γλώσσες, που γλωσσοτρώνε τον κόσμο. Ας είναι όμως, απ’ τον καιρό που έφυγε ο κολίγας, δε βρήκε πια κανείς να πει τίποτα. Το Μυστήριο έπαιρνε τέλος πια, κι άρχισε το στεφανοφίλημα. Αφηρημένη η Αναστασούλα έκανε ν’ αποτραβηχτεί. Κάποια παραστεκάμενη τηνε τράβηξε απ’ το μανίκι:
- Καλέ, δε πας να φιλήσεις της αδελφής σου τα στέφανα;
Η Αναστασούλα ήρθε στον εαυτό της. Είχε περάσει πια η σειρά της, τα δυο συγγενολόγια είχανε στεφανοφιλήσει. Τέλος το πράμα δεν πολυσχολιάστηκε :
- Και στα δικά σου, της είπαν ένα-δυο, μα ο κόσμος το γαμπρό και τη νύφη κοίταζε. « Του Αβραάμ και του Ισαάκ τα καλά » έπαιρναν κι έδιναν. Κι άλλες, κι άλλες πολλές ευχές. Θα ξεπερνούσανε και το Μαθουσάλα στα χρόνια αν ζούσαν όσο τους ευχόντανε.
Ύστερα τα κουφέτα, το κέρασμα, ο χορός, το γαμπριάτικο τραπέζι, το νυφικό στου κυρ-Σαραντόπουλου το σπίτι, κι οι σμπάροι, και τα βιολιά, τα λαούτα...
Τέτοιος γάμος ! Μικρό το ’χετε ;
Το χωριό όλο στο πόδι, απ’ τα μπροστιάσματα ως τα πιστρόφια. Μα τι ήτανε το τραπέζι εκείνο της Κυριακής και το γλέντι κι η χαρά, βάλτε πια με το νου σας.
- Αχ ! τη χιλιοντροπιασμένη... την άτιμη ! Πάει! Ρεζίλεψε το χωριό μας ! Τι θα πει τώρα κι ο έξω κόσμος ; Αμ κι εκείνος ο καλότατος άνθρωπος ο Σαραντόπουλος, πού θα το χτυπήσει τώρα το κεφάλι του; ... Και το συγγενολόι; Τι να σας πω, παιδάκια μου !... Εγώ ένανε λυπάμαι... εκείνη τη δυστυχισμένη τη... Μαύρο στεφάνι έβαλε... Κι ύστερα σου λέει ο άλλος να μην πιστεύεις τη γλωσσοφαγιά... Α, τη γρουσούζα... την αφορεσμένη !... Πάει, βούλιαξε το σπιτικό του Σαραντόπουλου... Τι να σας πω ! Έπρεπε να είχε αδερφό και να βλέπατε. .. Τι να περιμένεις τώρα απ’ το γέρο που φαφούτιασε και... Μπορεί να χύσει αίμα τώρα γέρος άνθρωπος; Αχ η σκύλα, έπρεπε να είχε αδερφό... αγόρι, χρειαζότανε σ’ αυτήν την περίσταση... Πάει που πάει στο διάολο μα έπρεπε να παίξει μαχαίρι εδώ... Την κούρβα που μας ρεζίλεψε όλους μας και μαγάρισε το χωριό αλάκερο!... Τιμές και δόξες σού λέει ο άλλος. Να, αυτήν λυπάμαι... Αμ ο ξαναμωραμένος ο Σαραντόπουλος, πού στο διάβολο είχε τα στραβά του ; Τi του ’φταιξε το χωριό για να μας το μαγαρίσει έτσι το σόι του ; Α ! που άλυωτη να είναι! Διάλεξε θαρρείς την ώρα η στρίγκλα, ανάθεμά τηνε, την εφτακατάρατη, διάλεξε θαρρείς την ώρα !
- Εμείς, να σου πω, κυρα-Ρήνη, δεν καταλάβαμε γρυ, απ’ όλην αυτή την ιστορία. Τρώγαμε όμορφα και καλά, γλεντούσαμε, και μονομιάς... έτσι δα ξαφνικά... ξέρω κι εγώ; Αλλος έλεγε το μακρύ του, άλλος το κοντό του, όλοι, βρίζανε, μα καλά καλά δεν καταλάβαμε το τι έτρεχε. Τόσο απίστευτα πράματα έλεγε ο κόσμος !
- Απίστευτα; Τι λες, γιόκα μου; Όλα αλήθεια, τι θα λέτε τώρα κι εσείς για τον τόπο μας! Πωπώ, την κούρβα, ρεζίλι γενήκαμε.
- Δε μας τα λες τώρα κι εσύ με τη σειρά τους τα πράματα;
Τι να σας πω, παιδάκια μου... τέτοιες ντροπές λέγουνται ποτές; Να, ό,τι ακούσατε κι ό,τι είδατε, όλα αλήθεια είναι... κι ας φαίνουνται σαν ψέματα. Ω που να τηνε φάει η μαύρη γης. Να ! όμορφα και καλά τρώγαμε κι εμείς στο σπίτι της νύφης μ’ όλο το συγγενολόι. Ο κυρ Σαραντόπουλος παρατήρησε πως δεν ήτανε στο πλάι του η Αναστασούλα, η αναθεματισμένη. Είπε κι ο άνθρωπος πως θα την κράτησε η μεγάλη, η νύφη, να φάει μαζί της κι έτσι δεν ανησύχησε. Γίνεται κι αυτό καμιά φορά. Θύμωσε όμως γιατί σαν πατέρα δεν τονε ρώτησε, δεν πήρε την άδειά του. Μα δεν είπε τίποτα, ε! ημέρα που ήτανε τι να πει; Η Σαραντοπουλίνα πάλι τόνε καλόπιασε κι έτσι μαλάκωσε. Θα τηνε κράτησαν τα πεθερικά, Κωστάκη μου, μη χαλάς τώρα την καρδιά σου, ημέρα που είναι... Αύριο της τραβάς ενα-δυο χαστούκια και μαθαίνει άλλη φορά να ρωτά τον κύρη της.
»Ας πάει κι αυτό, είπε ο κυρ-Σαραντόπουλος που ήτανε λίγο στο κέφι, γιατί το είχαμε στρώσει στο ούζο κι ετοιμαζόμαστε μάλιστα ν’ αρχίσουμε. Κι εσείς βέβαια, μόλις θ’ αρχίσατε ε; Θα λέγατε κι εσείς πως η μαύρη θα ήτανε στο τραπέζι του κύρη της. Ξαφνικά θαρρέψαμε πως ήτανε φωτιά. Καμιά φορά τα φέρνει έτσι ο διάβολος. Μα ύστερα, σαν ακούσαμε τα ξεφωνητά, τρέξαμε να δούμε το τι έτρεχε. Απ’ εκεί και πέρα τα ξέρετε πια. Πάνε και πανηγύρια, πάνε και χαρές και τιμές και δόξες, πάνε όλα στο διάβολο. Μα τι θα λέτε κι εσείς παιδάκια μου!...
- Να σου πω την αλήθεια, δεν ξέρω καλά καλά ποιον να πρωτοπιστέψω, κυρα-Ρήνη. Άλλος έλεγε πως έμεινε στον τόπο, εκεί μέσα στο αποχωρητήριο. Άλλος πάλι πως έκοψε τον αφαλό μ’ ένα μαχαίρι, και το ’δειχνε κιόλας. Ήτανε ένα σκουριασμένο μαυρομάνικο μαχαίρι, λερωμένο ακόμη απ’ τα αίματα... Κι εκείνα τα νερά, εκείνες οι βρομιές!... Ας είναι όμως, εκείνο που δε χωρεί το μυαλό μου, είναι το πώς άρχισε αυτή η ιστορία. Τι δαίμονα· πώς έμεινε μυστικό, που όλα τα μυρίζουνται νωρίς στα χωριά;
- Αχ, που να τηνε κόψει ο Θεός, παιδιά μου, καιρός τώρα που κάτι ψιθυρίστηκε. Στην αρχή ο κόσμος δεν το πίστευε. Οι κακές γλώσσες, είπαμε όλοι μας. Ήτανε, στο θεό σας, ήτανε ποτές δυνατό τέτοιο πράμα. Του Σαραντόπουλου η κόρη... μνήστητί μου Κύριε!... Όμως το  πράμα έφτασε στου κύρη τ’ αυτιά. Φώναξε τον κολίγα, έναν άντρακλα ίσαμε κει πάνω, που να τόνε ξεράσει η γης κι αυτόνα! Ναι, τώρα χρειαζότανε αγόρι στη μέση, έπρεπε να ήταν αδερφός εδώ κι έβλεπες, έπαιρνε πίσω την τιμή, για όχι; Εδώ, έπρεπε να παίξει μαχαίρι, να ξεμαγαριστεί ο τόπος.
Τι να σου κάνει ο ξαναμωραμένος ; Μπορεί αυτός ; Μπορεί αυτός να χύσει αίμα; Αφού και τότες δεν κατάλαβε τίποτα, τότες που φώναξε τον κολίγα αφ’ τη δουλειά του. Αυτός δεν μπόρεσε να βρει δουλειά αλλού κι έφυγε από τότες αφ’ το φτωχό χωριό. Οι γλώσσες πάψανε μονομιάς. Το πράμα ξεχάστηκε, γιατί κανείς στην αρχή δεν πίστευε. Μάλιστα στο προικοσύμφωνο μήτε και τ’ ανάφερε ο πεθερός. Γιατί ξέρετε, τα κοιτάζουν αυτά σε τέτοιες δουλειές. Ακόμα και κουτσομπολιές να είναι. Τι θα πει! ... Ο πεθερός βρίσκει πάτημα ν’ ανεβάσει την προίκα, τα μετρητά προπάντων. Κι όταν γίνεται λόγος μάλιστα για την αδερφή της νύφης. Καλά για τ’ άλλο το συγγενολόι, μπορεί να παραβλέψει κανείς ... Μα για την αδερφή της νύφης ; ... Το λοιπόν, που λέτε, η τρισκατάρατη... με το συμπάθειο κιόλας, παιδάκια μου, τόσην ώρα βλαστημώ μπροστά σας και ξέχασα να σας παρακαλέσω να με συμπαθάτε. Ποιος τα φταίει; Α, πανάθεμάτηνε... Ήμαρτον Παναγία μου... Τι θα λέτε κι εσείς με το νου σας, παιδάκια μου;...
- Δε βαριέσαι. Δεν πειράζουν αυτά... Μα πώς τα μάθατε τα παρακάτω ;
- Δε σας το είπα ; Αλήθεια, ξέχασα να σας πω, πως απ’ τον καιρό που έφυγε ο Βάγγελος, πανάθεμ... Θε μου συχώρα με κιόλας... η μικρόπονη είχε φιλενάδα την Ανθούλα και της τα ’λεγε όλα, με το νι και με το σι. Μα και τούτη, διάβολος, δεν έβγαλε μιλιά απ’ το στόμα της.
» Βρεθήκανε λέει μια μέρα -τώρα ξεβουβάθηκε κι αυτή και μας τα είπε- γνωριστήκανε κει κάτω στ’ αλώνια. Ε, ξέρετε, ο κυρ... ο Σαραντόπουλος, δεν είναι και περήφανος άνθρωπος. Έστελνε το λοιπόν το κορίτσι του στη δουλειά... όλο διάφορο ήτανε.
» Εκεί ερωτοχτυπηθήκανε. Μαύρη και καταραμένη η ώρα... με το συμπάθειο, παιδάκια μου... Ε, βλέπετε ξεμπράτσωτη αυτή, θα ’σκυβε καμιά φορά... Θα ’πεφταν τα στήθια της μες στον κόρφο της... ο άλλος άντρας... ε πολύ το θέλει;
»...Και καμιά μέρα, εκεί πάνω στις θημωνιές... Τους άτιμους... Μάλιστα η Ανθούλα λέει κι αυτό. Πως στην αρχή, εκείνος άμα κατάλαβε το τι έκαμε τραβούσε τα μαλλιά του. Τα είχε χάσει το παιδί. Μα η χιλιοντροπιασμένη, η άλλη, ρίχτηκε λέει στην αγκαλιά του, τόνε φιλούσε σαν τρελή και του ’λεγε: “ Τι κάνεις έτσι, Βάγγο μου. Το ήξερα πως ποτέ δε θα μ’ άφηνε ο μπαμπάς μου να σε πάρω, το ήξερα από πιο μπροστά... Τι κάνεις έτσι; Μια και σε βρήκα πιο καλό και πιο όμορφο, πιο άντρα από τους άλλους... μια κι ήρθε έτσι να σ’ αγαπήσω, κομμάτια να γίνει η παντρειά τους, κι η τιμή τους. Μια που σου ’δωσα την ψυχή μου, χάρισμά σου και το κορμί μου. Τι είμαι εγώ; Μια γυναίκα αδύνατη. Ψέματα;
Ξέρω το τι με περιμένει, χάρισμά σου, αγάπη μου, και το κορμί μου, κι η παρθενιά μου, κι η τιμή μου... Ό,τι είχα να σου δώσω, σ’ το ’δωσα. Έλα, μην κάνεις έτσι σαν παιδί, τι σε μέλει... Δικός μου λογαριασμός”... 
Βλέπετε, παιδάκια μου, βλέπετε ντροπές ; ... Πήρε τα μούτρα να τα πει ύστερα και της Ανθούλας. Κι αυτή τώρα η τύχη, πάνω που η μεγάλη έβαζε στεφάνι με δόξα και με τιμή, αυτήνα λέει να τηνε πιάσουν οι πόνοι. Πού να πάει, πού να πάει, δε βρήκε άλλο μέρος απ’ τον απόπατο, εκεί δα στην άκρη της αυλής. Πήρε μαζί της και την Ανθούλα. Τουλάχιστον να ’παιρνε καμιά νοικοκυρά γυναίκα. Η Ανθούλα φοβότανε να μη λερώσει, και τα φουστάνια της, μόλις είδε όλα κείνα τα αίματα και τις... Κορίτσια βλέπεις, αμάθητα...
» Πώς δεν έσκασε κιόλας στη γέννα απάνω... Πώς βάσταξε να μη φωνάξει!
Αφοϋ ήτανε ακόμα ζωσμένη με σκοινί που εφτά μήνες τώρα έζωνε την κοιλιά της για να μη φαίνεται πως είναι βαρούμενη.
» Πώς δεν έσκασε τόσον καιρό, πώς βάσταξε με τέτοιο μαρτύριο...
Αυτό πια δεν το χωρεί το μυαλό μου. Και να μη φωνάζει λέει.
Ύστερα η Ανθούλα πήγε κι έφερε ένα μαχαίρι... εκείνο το μαυρομάνικο, το σκουριασμένο, που είδατε.
Αυτό έτυχε κείνη την ώρα, αυτό πήρανε. Κι έτσι κόψανε, πες καλύτερα τον πριονίσανε τον αφαλό. Ναι, Α, εκεί, μες στο αποχωρητήριο, μες στις βρόμες!...
Έλα όμως που πήρε δρόμο το αίμα... Ένα αίμα... που να το σταματήσουν! Η Αναστασούλα έχασε πια τον εαυτό της κι έπεσε έτσι μες στα βρομόνερα, μες στα αίματα... Αμ και το μπασταρδάκι π’ άρχισε τα γκαρίσματα ; ...
» Τότες πια κι η Ανθούλα δε βάσταξε κι έβαλε τα ξεφωνητά εκείνα. Μαύρο στεφάνι που το ’βαλε η άλλη! Τι θα λέτε κι εσείς με το νου σας, παιδάκια μου... ντροπές λέει!... Μα έννοια σας, θαρρώ και τηνε βρήκε τ’ άδικο... Ήρθε και μου το ’πε η Νότα της Μανώλαινας... Κρεμάστηκε λέει απ’ την ντροπή της.
» Δεν ξέρω πώς τους ξεγέλασε... μηδέ γύρισε να την κοιτάξει κανείς, πήγε στη σοφίτα και κρεμάστηκε... Κι ακόμα λέει έτσι κρεμασμένη την έχουνε. Η Νότα λέει πως σπαρταρούσε ακόμα στη θελιά σα μπήκανε... μ’ αγριευτήκανε και φύγανε... Κακής ώρας γέννημα... Α που να τηνε ξεράσει η μαύρη γης... Μα με το συμπάθειο κιόλας, παιδάκια μου, που βλαστημώ... Μα οι ντροπές ! οι ντροπές !... Τι θα λέτε κι εσείς, παιδιά μου;... Πάνε κι οι χαρές... πάνε κι οι τιμές κι οι δόξες... Μα τι θα λέτε τώρα κι εσείς...
Τραβώντας για το σταθμό, τη δεύτερη μέρα, απαντήσαμε στο δρόμο δυο κολίγους. Ο ένας σήκωνε στην πλάτη του ένα πελώριο μακρύ τσουβάλι κι ο άλλος βαστούσε τσαπί κι ένα φτυάρι στο χέρι.
Ο σύντροφός μου που δεν έβγαζε ποτές το καπέλο του σαν περνούσανε κηδείες -είχε κάτι αλλιώτικες ιδέες το παιδί και τα ’λεγε αυτά « ευλάβειες στα ψοφίμια»- μόλις είδε τα δυο κοπέλια, κατάλαβε, παραμέρισε, στάθηκε ξεσκούφωτος και τ’ άφησε να περάσουν μπρος.  Ξαφνίστηκαν κι αυτά, βλέποντας τέτοια τιμή στο πτώμα μιας αμαρτωλής, που αρνήθηκε να το θάψει ο παπάς.
- Έλα, πάμε μαζί κι εμείς.
- Εσύ σε κηδείες;... Σε καλό σου!...
Έλα λοιπόν... Μοιάζει αυτή σαν τις άλλες; ...
Και δεν έβγαλε πια μιλιά σ’ όλο το δρόμο, μα είδα τα μάτια του, έτσι αλλιώτικα... σα θολά... βουρκωμένα.
Πήραμε δρόμο. Ο ήλιος έψηνε την πέτρα· το κοπέλι ιδρωμένο, λαχάνιασε· κάτι μουρμούριζε, κάτι κακό. Τα τζιτζίκια μιλιούνια και γύρω στις συκιές άκουγες μύγες... μύγες. Τ’ άλλο κοπέλι φούμαρε κι όλο πετούσε σάλιο ανάμεσα απ’ τα δόντια του.
Κι άλλα τζιτζίκια, μύγες τώρα γύρω στο σακί, ήλιος ..κι ένας μονότονος συχνοκομμένος κρότος... Ένας γάιδαρος με δεμένα μάτια γυρνούσε σ’ ένα μαγκανοπήγαδο... Φτάσαμε. Ένα τίναγμα της πλάτης και το σακί χάμω. Μα ήτανε μαλακό το χώμα... Ο άλλος έκανε φούσκες με το σάλιο του.
Εκεί, όξω απ’ τον τοίχο του κοιμητηρίου, σκάψανε, βρίσανε, φτύσανε... έκανε ζέστη. Κι έτσι, σαν να ’τανε σκύλος, ρίξανε μέσα το σάκο με το κολασμένο κορμί της αμαρτωλής, της άτιμης π’ αρνηθήκανε να το θάψουν οι τίμιοι.
Τ’ αεράκι σφύριζε μέσ’ απ’ τα κυπαρίσσια, που λες κι ανατριχούσανε κι αυτά, μπρος στην τόση ντροπή. Έτσι ψηλά και μαύρα, σαν άγρυπνοι φρουροί, φυλάγανε την είσοδο, μη και μαγαριστούν οι πατρογονικοί οι τιμημένοι τάφοι.
Σακί και μύγες και χώμα και ίδρος, ο λάκκος γιόμισε.
Ρώτησε:
- Και το παιδί, τι θ’ απογίνει τώρα το παιδί;
Μα το κοπέλι στην αρχή δεν κατάλαβε· ύστερα, ναι! Κούνησε στα έξω τη μασέλα, κρέμασε τη χειλάρα του και σηκώνοντας τη ζερβιά την πλάτη:
- Πφ ! Για το μπασταρδάκι λες, καλέ; Για το μπασταρδάκι; ...

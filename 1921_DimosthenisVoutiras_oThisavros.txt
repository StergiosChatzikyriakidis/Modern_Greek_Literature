Ο ΘΗΣΑΥΡΟΣ 
Κείνο το βράδυ ο Παλούκης είχε αργήσει πολύ και η παρέα του, που δεν ήξερε τι να πει γι’ αυτό, άμα τον είδε, φώναξε, ούρλιαξε, σηκώνοντας τα ποτήρια ψηλά: «Ζήτω!...» Αυτός κάθισε κοντά τους, αλλά χωρίς την όρεξη που είχε άλλοτε, όταν βρισκόταν εκεί, για ομιλίες, για πειράγματα, για βρισιές. Φαινότανε συλλογισμένος, σαν κάτι να τον ενοχλούσε...
— Τι, διάβολο, έχεις απόψε; τον ρώτησε ο Καταβάθρας, ένας φίλος του χοντρός, κόκκινος, που είχε μεγάλο όνομα μπεκρή και γι’ αυτό τον είχανε βγάλει Καταβάθρα.
Κάτι είπε μασημένο, μπερδεμένο ο Παλούκης, κι η παρέα, που νόμισε πως είδε σ’ αυτό κάποιο μυστικό, σκανδαλίστηκε και βάλθηκε να τον κάνει να μιλήσει. Αλλά πού να του βγάλουνε περισσότερα!... Αντί να μιλήσει, άρχισε να τραγουδά το αγαπημένο του τραγουδάκι:
Πάλι μεθυσμένος είσαι...
Κι η παρέα του, άμα είδε έτσι, άφησε, λησμόνησε ό,τι ζητούσε να μάθει και τον βοήθησε μ’ όλη της τη δύναμη στο τραγούδι του.
Όταν όμως τελείωσε το γλέντι κι οι άλλοι δυο σύντροφοι φύγανε, ο Καταβάθρας, που έμεινε κοντά του, τον ρώτησε:
— Τι ήθελες να πεις;...
Αυτός σκέφτηκε, ή θέλησε να σκεφτεί: Τι ήθελε να πει;... Τι;...
— Πού να θυμηθώ τώρα! ... του απάντησε.
Δεν έβρισκε τίποτα, ή σα να βρήκε τοίχο καθώς έκανε να ψάξει.
Στο δρόμο όμως, όταν βγήκανε, το θυμήθηκε: αυτό που θα του ’λεγε ήτανε μυστήριο και μυστήριο!... Θα γινόντουσαν πλούσιοι και πλούσιοι, με λίρα με ουρά...
Κι άρχισε να του διηγείται ότι ήτανε δυο η τρεις φορές τώρα που έβλεπε, καθώς περνούσε τη νύχτα το τραμ και φώτιζε τα χωράφια, έβλεπε σ’ ένα απ’ αυτά να υψώνεται ένα μεγάλο σπίτι, παλάτι σωστό!...
Κι απόψε είχε πάει επί τούτω στο μέρος αυτό και περίμενε να δει, όταν θα περνούσε το τραμ και θα ’πεφτε το φως του στο χωράφι, θα ’βλεπε το σπίτι αυτό πάλι;... Και άμα πέρασε το τραμ, νάτο το σπίτι το μεγάλο, το μεγάλο το παλάτι!...
Ο Καταβάθρας άκουγε με κατεβασμένο και στραβά λίγο το κεφάλι και κρεμώντας τα χείλια του.
— Να το πιστέψω; ρώτησε στο τέλος.
— Ό,τι θέλεις κάνε!...
— Μην είναι σαν τις πεταλούδες;...
— Άσ’ το κείνο!... φώναξε άγρια ο Παλούκης σηκώνοντας το χέρι του.
Ο Καταβάθρας τα έχασε.
— Μα δεν είπα τίποτα κακό!... έκανε.
— Έλα δω!... του είπε ο Παλούκης και τον έπιασε από το χέρι. Πάμε... Μπορεί να το δεις και να μην το δεις!... Μπορεί όμως να το δεις και συ!... Για πάμε...
Και καθώς πήγαιναν, του ξηγούσε τι έβγαζε απ’ αυτό. Εκεί θα ήταν αρχαίο σπίτι, παλάτι άρχοντα, και θα είχε θησαυρό!... Άλλο δεν ήτανε απ’ αυτό... Εκεί είχε θησαυρό!... Πώς βρήκε ο Μηλέτης, ο Κούκουβας και γίνανε μεγάλοι και τρανοί;... Τώρα ήρθε και η σειρά τους!... Έτσι είναι ο κόσμος!...
Πιασμένοι απ’ τα χέρια, πήρανε τη γραμμή του τραμ και φτάσανε σε μέρος όπου χωράφια μόνο ήτανε και κάπου κάπου καμιά μάντρα, και όπου μυρουδιά χόρτου και χαμόμηλου γέμιζε τον αέρα.
— Μα πού πάμε;... ρώτησε ο Καταβάθρας.
Σουτ!... Μιλιά!... του έκανε ο Παλούκης φέρνοντας το δάχτυλο στα χείλια του.
Κοντά σ’ ένα χαντάκι και που ένας στύλος του ηλεκτρικού υψωνόταν, στάθηκε και σταμάτησε και τον Καταβάθρα.
— Κάτσε δω!...
— Μα...
— Μωρέ, κάτσε, σου λέω, και μιλιά!...
Και τον έσυρε και τον κάθισε στην άκρη του χαντακιού.
— Να, εκεί, του είπε έπειτα, να κοιτάζεις!... Εκεί, στο στύλο! Τον βλέπεις;... Εκεί να κοιτάζεις όταν έρχεται το τραμ!... Τώρα μιλιά!... Δε θέλω να βγάλεις τσιμουδιά!...
Ένα αεράκι δροσερό, υγρό, σα να ’βγαινε από νερά, ερχότανε και το ανέπνεε γεμάτο μυρουδιές ο Καταβάθρας. Κοίταξε ψηλά και είδε αστέρια, αστέρια πλήθος, να λάμπουν, ν’ αναδεύονται. Ένα μεγάλο τού σταμάτησε το βλέμμα κι ύστερα άλλα μικρά, και κοντά το ένα στ’ άλλο, σα να ’ταν ένα μακρύ, που του θύμισαν τον κομήτη και τη βραδιά κείνη του τρόμου που τον έκανε να πιει οσο ποτέ του δεν ήπιε, για ν’ αντικρίσει άφοβα την καταστροφή!... Μαζί μ’ αυτό θυμήθηκε και τον Τούμη, το φίλο του, που, όταν επήγαινε να περιμένουν τον κομήτη πάνω στο λόφο, αποκοιμήθηκε κει τόσο βαριά, που δεν μπορέσανε να τον ξυπνήσουνε με ό,τι κι αν του κάνανε!... Τον πήρε τον ύπνο ίσαμε που βγήκε ο ήλιος...
 Ο Παλούκης είχε το βλέμμα πέρα, στο στρίψιμο του δρόμου του τραμ, και περίμενε...
Ξαφνικά φάνηκε αυτό να ’ρχεται, να προχωρεί σα θεριό μυθικό, με τα δυνατά του φώτα εμπρός σα μάτια...
Τα σύρματα ψηλά αρχίσανε να φωνάζουνε στον ερχομό του. Στράφηκε ο Παλούκης στο φίλο του:
— Μιλιά!... του είπε.
Το τραμ πλησίαζε κι οι δυο σύντροφοι κοιτάζανε στο χωράφι, που ήτανε κοντά σε στύλο τηλεγράφου, με προσοχή μεγάλη.
— Να, νάτο!... Νάτο... Θεούλη μου! έκανε ο Παλούκης σηκώνοντας ψηλά τα δυο του χέρια.
— Μα πού ’ναι, ρε;... τον ρώτησε ο Καταβάθρας.
— Μωρέ, πού ’ναι, πού ’ναι, λες;... Εδώ είναι! Σπίταρος, παλάτι σωστό!...
Το τραμ που πέρασε γέμισε τους δυο φίλους σκόνη.
Για τον Παλούκη η ταβέρνα του Καρότη ήτανε ο παράδεισος. Εκεί, όταν βρισκότανε, ενώ ήτανε σκυθρωπός, αμίλητος, άλλαζε, το σκυθρωπό χανόταν από τη μορφή του, η ματιά του η άψυχη έπαιρνε ζωή, και γινότανε όλος γέλιο και ομιλία. Τότε η παρέα έβλεπε τον καλό σύντροφο, τον γλεντζέ φίλο.
Κι αυτός εκεί κοντά στα βαρέλια αισθανότανε να έχει αγάπη γι’ αυτούς, εκεί κοντά στα βαρέλια, που, χοντρά, ακίνητα, φαινόντουσαν να ’χουνε αγκαλιασμένα την κοιλιά τους και να μένουν κοιτάζοντάς τον...
Κι όσο ερχόταν η μισή γεμάτη απ’ το κιτρινωπό κρασί, τόσο η ευθυμία δυνάμωνε, και μόνο κάποτε, σα να ξυπνούσε ή να έβγαινε έξω από την ευτυχία του, του ερχότανε λύπη πως αύριο όλη την ημέρα θα ήτανε μακριά από κει, απ’ την ταβερνούλα...
Όταν πήγαινε για το σπίτι του, αν δεν είχε πιει πολύ, θα πήγαινε μελαγχολικός· αν όμως είχε ρουφήξει αρκετά, τότε πήγαινε σιγά σιγά και τραγουδώντας το τραγούδι που λέγανε όλοι μαζί στην ταβερνούλα:
Σ’ το ’πα και σ’ το ξαναλέω, πάλι θα σ’ το ξαναπώ, στην ταβέρνα μεθυσμένο να μη σε ξαναϊδώ...
Αν μπορούσε, μόλις σηκωνότανε, θα ήτανε στην ταβερνούλα, αλλ’ αυτή την ευτυχία δεν την είχε. Ήτανε θυρωρός σε κάποιο εργοστάσιο και από το πρωί έως το βράδυ έπρεπε να είναι εκεί.
Ονειρευότανε λεφτά, λεφτά! Έπαιρνε λαχεία. Αν του έπεφτε κανένα, θα ’δινε κλοτσιά στη θέση και θα ζούσε ανεξάρτητος! Στην ταβερνούλα θα πήγαινε οπόταν ήθελε, όταν του ’ρχότανε, κοντά στ’ αγαπημένα του βαρέλια, που φαίνονταν όλο με σκέψη να τον κοιτάζουνε...
Οι εργάτες περνούσαν, του μιλούσαν, αλλ’ αυτός αμίλητος, σκυθρωπός έμενε. Δεν είχε όρεξη.
Η ταβερνούλα!... Αυτήν είχε στο νου του. Και σα να την έβλεπε με τ’ ανοιχτά παράθυρα, δεμένα για να μη χτυπούνε, την πόρτα με τα πλατιά φύλλα της και μέσα τη λάμπα να φωτίζει τα σιδερένια τραπέζια, τα βαρέλια, τα βαρέλια που, το ένα πάνω στ’ άλλο, ήτανε σα να σφίγγανε το κρασί που είχανε μέσα τους με λατρεία!... Αν και σιγά σιγά είχε αρχίσει να χάνει το δρόμο, να λησμονά και τον άκουγαν να παραμιλά, να παραμιλά...
Μια φορά άκουσε να λένε δυνατά:
— Για πώς κατάντησε!...
Κοίταξε και δεν είδε άλλον στο δρόμο απ’ τον εαυτό του. Άρα γι’ αυτόν θα το είπανε... Αυτό τον έκανε να θυμηθεί κι έναν εξάδερφό του, γραμματισμένο άνθρωπο, που του ’λεγε πάντα όταν τον έβλεπε στην ταβέρνα:
— Αυτή η ταβέρνα θα σε φάει, αυτή!...
—  Έλα να πιείς ένα!... ήτανε η απάντηση του Παλούκη.
Άλλοτε πάλι του ’λεγε ο ξάδερφός του:
— Μωρέ, κοίταξε τα χάλια σου!... Πώς έγινες έτσι; Το κρασί, το κρασί...
— Ποιος, εγώ;... Όποιος πίνει γίνεται σίδερο!... του απαντούσε και ζητούσε να του πιάσει το χέρι για να του δείξει πως είχε γίνει σίδερο...
Ένα πρωί όμως τον βρήκανε αναίσθητο πίσω από έναν τοίχο μικρό που χώριζε οικόπεδο. Είχε και το σώμα καταχτυπημένο.
— Πώς; Τι του συνέβηκε;... ρωτούσαν όλοι.
Αυτός στην αρχή, όταν συνήρθε, δε θυμότανε τίποτα. Ύστερα, κατά το απόγεμα, θυμήθηκε και τους διηγήθηκε κάτι παράξενα πράματα. Καθώς πήγαινε, τους είπε, τη νύχτα στο δωμάτιό του, βλέπει ξαφνικά σύννεφα να κατεβαίνουν χαμηλά, χαμηλά, με χρώμα θειαφιού κι έπειτα μεμιάς ν’ αρχίζουν να ρίχνουν ατμό, θειάφι!... Μαζί μ’ αυτό βλέπει ψηλά να πετούνε κάτι πεταλούδες, ίσαμε άνθρωπο, που μοιάζανε και με άνθρωπο, και μια απ’ αυτές τις πεταλούδες, μια χρωματιστή, κόκκινη και μαύρη γραμμές γραμμές, κατεβαίνει πάνω του με ορμή και του δίνει μια στο κεφάλι τόσο δυνατά, που τον έριξε κάτω!...
Αυτά έλεγε. Αλλά πώς βρέθηκε κει κάτω, στα πόδια του λόφου, δεν μπόρεσε να το εξηγήσει.
Στο εργοστάσιο όμως άλλα λέγανε, γυναίκες κι άντρες, και τα ξηγούσαν μάλιστα όλα! Πρώτα πρώτα, λέγανε αυτοί, αυτός δε θα θυμάται, κι αυτά που λέει θα τα είδε στη βύθισή του!... Αυτόν θα τον πήρανε οι καλικάντζαροι, κι ήταν ο καιρός τους τότε, κι αφού τον πήγανε τρεχάτοι ψηλά στο λόφο, αρχίσανε να τον χορεύουν ώσπου λάλησε ο κόκορας!... Τότε του δώσανε μια απ’ το λόφο και τον κατρακυλήσανε κάτω!... Γι’ αυτό είχε και το σώμα κατάμαυρο απ’ τα χτυπήματα!...
Ο ξάδερφός του σ’ αυτή την περίσταση έτρεξε πολύ, έφερε γιατρούς, τόνε βοήθησε. Οι γιατροί που είχε φέρει του απαγορέψανε το κρασί και του είπανε πως γάλα, μόνο γάλα πρέπει να πίνει, γιατί το κρασί τού τα είχε κάνει όλα αυτά και τον είχε φέρει σε κακό σημείο!... Ούτε τη μυρουδιά του δεν έπρεπε να μυρίζει!...
Σαν κατάδικος, ο Παλούκης άρχισε να κάνει ό,τι του λέγανε κι είχε ένα ύφος, όταν έπινε το γάλα, τόσο αξιολύπητο, σα να του ’διναν φαρμάκι!... Είχε το γάλα σε μια μεγάλη γαβάθα, βαλμένη ψηλά για το φόβο της γάτας, και την έδειχνε σ’ όλους.
Περάσανε λίγες μέρες έτσι, γάλα και ψωμί να τρώει και να πίνει μόνο νερό. Αλλά θα πέθαινε, έλεγε, θα τρελαινόταν!...
Και δεν εβάσταξε περισσότερο, και μια βραδιά πήρε το δρόμο της ταβέρνας...
Κείνο το βράδυ ξεφαντώσανε. Οι φίλοι του, άμα τελείωσε το γλέντι, τον συνοδέψανε, μην τυχόν και τον αρπάξουν πάλι οι Εξαποδώ, ίσαμε το δωμάτιό του τραγουδώντας όλοι μαζί:
Το κρασί, το κρασί κάνει τη ζωή χρυσή!
Κι έτσι πάλι άρχισε στην ταβέρνα κάθε βράδυ ο Παλούκης να πηγαίνει και μεθυσμένος να φεύγει όταν ερχόντουσαν οι μικρές ώρες. Και δεν άκουγε κανέναν. Ούτε τον προϊστάμενό του άκουσε ούτε τη φοβέρα που του έκανε αυτός πως, αν δεν κόψει το κρασί, θ’ αναγκαστεί να τον βγάλει απ’ το κατάστημα.
Αυτό μάλιστα του δυνάμωσε πιο πολύ τη σκέψη, τη μανία που του ερχότανε να κάνει χρήματα, να βρει λεφτά για να ζει όπως ήθελε, χωρίς να δίνει πεντάρα για τίποτα! Και τότε, κείνες τις ημέρες, καθισμένος κάτω κοντά στα σίδερα του τραμ, είδε, ή νόμισε πως είδε, το μεγάλο σπίτι, το παλάτι, σ’ ένα χωράφι...
Τρεις βραδιές περάσανε από τη νύχτα που είχε πει το μυστικό του ο Παλούκης στον Καταβάθρα. Την τέταρτη βραδιά ξεκίνησε ο Παλούκης με το Ζούμη, έναν της παρέας, που και σ’ αυτόν είπε το μυστικό, γιατί ο Καταβάθρας δεν ήθελε ν’ ανακατευτεί, για το χωράφι, για να σκάψουνε σε μια μεριά σημαδεμένη του μεγάλου σπιτιού. Στη μεριά αυτή, το είχε δει την ημέρα, ήτανε και το χώμα καθισμένο.
Εκεί θα ήτανε δίχως άλλο ο θησαυρός του μεγάλου σπιτιού!...
Ήτανε μια συννεφιασμένη βραδιά αυτή που ξεκινήσανε, αλλά φωτεινή, γιατί πίσω απ’ τα σύννεφα βρισκόταν η σελήνη. Άνεμος δυνατός φυσούσε.
Είχανε πάρει έναν κασμά κι ένα φτυάρι και προχωρούσανε μέσα στη γραμμή του τραμ. Κάποτε, σα να τους έπαιρνε για μια στιγμή ο άνεμος, φεύγανε απ’ αυτή και πάλι ερχόντανε βλαστημώντας . Όταν φτάσανε στο χωράφι, σταθήκανε, κι ο Παλούκης ζήτησε το σημάδι.
— Εδώ, εδώ... Εδώ είναι το πυργάκι!... Έλα, κάνε πρώτα ένα σταυρό μεγάλο... μεγάλο, ντε! Έτσι... Πες τώρα και δυο λόγια άγια απ’ το Ευαγγέλιο!...
Ο Ζούμης κόκαλο! Πού να ξέρει λόγια άγια απ’ το Ευαγγέλιο! Αλλά κι ο Παλούκης κι αυτός ούτε ιδέα για τέτοια είχε.
— Πώς, διάολο, να κάνουμε;... ρώτησε.
— Να! έκανε ο Ζούμης. Πες: «Ο Χριστός... Ο Χριστός νικά...»
Ο Παλούκης κοίταξε γύρω του και μεμιάς έκανε μια κίνηση με το χέρι σα να ’διώχνε κάτι που έκανε να πλησιάσει και είπε:
— Ούξω, ούξω!... Μακριά... Ο Χριστός νικά...
Άρχισε ο Ζούμης να σκάβει και να πετά χώμα έξω. Με κόπο όμως έσκαβε, γιατί κάθε τόσο κλονιζότανε κι όσο πήγαινε κλονιζότανε περισσότερο.
— Δεν μπορώ πια!... είπε.
— Στάσου απ’ εκεί...
Κι ο Παλούκης πήρε τη θέση του κι άρχισε με δύναμη να πετά έξω το χώμα...
Ο Ζούμης διηγότανε την άλλη μέρα πως τον είχε ακούσει να μιλά και να θυμώνει και τον ρώτησε τι είχε. Κάποιο δαιμόνιο, του είπε, δεν τον άφηνε να σκάψει και του έπιανε τον κασμά...
Άλλο απ’ αυτό ο Ζούμης δε θυμότανε, γιατί τον πήρε ο ύπνος.
Πετεινοί κράξανε μακριά, κι έπειτα χήνες πολλές από μια εκεί κοντά μάντρα γεμίσανε τον αέρα απ’ τις φωνές τους... Ο Ζούμης ξύπνησε και, χωρίς τίποτα να σκεφτεί, πώς και γιατί βρέθηκε κει, πήρε το δρόμο του σπιτιού του.
Το πρωί ένας διαβάτης βρήκε τον Παλούκη μέσα σ’ ένα λάκκο με σχισμένο κεφάλι από χτύπημα κασμά... Ζούσε. Αλλά μόλις τον βγάλανε και ζητούσανε να του δώσουνε βοήθεια, τελείωσε, χωρίς να μιλήσει, να πει λέξη.
Όταν τον πηγαίνανε να τον θάψουν, τον περάσανε απ’ την ταβέρνα.
Η ταβέρνα, για να δείξει τη λύπη της, είχε κλείσει. Κι ο ξάδερφος του Παλούκη, όταν την είδε έτσι, με κλειστά τα παράθυρα και την πόρτα, του φάνηκε σα θηρίο που, αφού φάει και χορτάσει, κλείνει τα δυνατά του σαγόνια και μένει ναρκωμένο, κοιμισμένο!...


Η ΜΑΥΡΗ ΓΡΙΑ 
Ο ήλιος κάποτε επρόβαλλε φωτίζοντας τα δένδρα, τον καταπράσινο κάμπο, τα μικρά σπαρτά δω και κει σπιτάκια, και άλλοτε κρυβότανε πίσω απ’ τα βαριά τα σύννεφα.
Η θάλασσα από ένα ύψωμα φάνηκε να λάμπει δυνατά σα δεύτερος ήλιος, ή σαν ασημένια ασπίδα κάποιου θεού πολεμικού.
Μέσα στα αυλάκια, χόρτα, χόρτα, μολόχες, άνθη άγρια, κίτρινα, σαλεύανε απ’ τον άνεμο και κοντά εκεί, πάνα> απ’ το μικρό ξερό ρέμα, γυρμένο πολύ, ένα δένδρο, μακρύ και αδύνατο, με γυμνά από φύλλα τα πάνω κλαδιά του, ακουγότανε μόνο, κατάμονο, να φλυαρεί στον άνεμο. Και πέρα ένα δυνατό ψαρί άλογο έσχιζε ζεμένο στο αλέτρι τη γη, τη χάραζε και, στο χάραγμα που της έκανε, ξεπηδούσε σα μαύρο αίμα το χώμα.
Το μικρό σπιτάκι δε θα βράδυνε να φανεί. Ακόμα λίγο, άμα περνούσε απ’ τις μάνδρες, απ’ τους λάκκους με τα πρασινισμένα νερά και απ’ το σπίτι το μεγάλο με τον θεόρατο κήπο, με τα δένδρα τα γεμάτα απ’ τους χρυσούς καρπούς που η θέα τους έφερνε στο νου το μύθο των Εσπερίδων, θα το έβλεπε.
Και να, σα να το είχε εμπρός του!
Ο Μαλούδης εβράδυνε λίγο το βήμα.
Ηταν ένα μικρό σπιτάκι με κήπο εμπρός και μια γέρικη ελιά έξω απ την πόρτα, που μια μεγάλη κουφάλα άνοιγε στο κορμί της σα στόμα ανοιχτό ξεδοντιάρη γέρου. Και κοντά στην πόρτα, αντί για πλίθρες που ήτανε όλος ο άλλος τοίχος του κήπου χτισμένος, πέντε ψηλοί αθάνατοι φράζανε και φυλάγανε το μέρος σα λογχοφόροι φρουροί...
Μια μορφή κόρης φάνηκε και σα να έκλεισε με την εμφάνιση αυτή το άλλο όραμα.
Χαμογέλασε στη σκιά και προσπάθησε να την κρατήσει περισσότερο.
Ύστερα θυμήθηκε πόσο, μια φορά, ευτυχισμένο σπίτι ήτανε αυτό: ο κυρ Πιγούνης, η γυναίκα του, και οι δυο γεμάτοι αγαθότητα και γέλιο παιδιακίσιο· οι τρεις κόρες τους, τρία κορίτσια με αγαλματένια σώματα και κεφάλια αγγέλων, χερουβείμ!
Λίγο έλειψε να λησμονήσει κάτι, ένα άλλο πρόσωπο, αλλά φάνηκε κι αυτό. Ήτανε μια γριά κοντή, πολύ μελαχρινή, με μιλιά χωρίς να τη μεταχειρίζεται σχεδόν: η Μαρίτσα! η Μαρίτσα, που είχε αναθρέψει και τα τρία κορίτσια και που την αγαπούσαν αυτά σα μάνα τους!... Πάει όμως και αυτή!...
Ένας κρότος και φωνές, ομιλίες γυναικείες, τον έκαναν να πάψει αυτές τις σκέψεις.
Μια πόρτα σιδερένια είχε κλείσει και μια γυναίκα έφευγε, ενώ μια άλλη την κοίταζε πίσω και πάνω απ’ τη λαμαρίνα της σιδερένιας πόρτας.
Τα μάτια της γυναίκας ήλθανε για μια στιγμή και σ’ αυτόν. Αυτός πέρασε.
Κοίταζε τη γυναίκα που έφευγε, με τα μαύρα, και που είχε πάρει τον ίδιο δρόμο που πήγαινε αυτός. Ο άνεμος της σήκωσε το μακρύ πέπλο, και στο σήκωμά του είδε ένα λαιμό άσπρο, κάτασπρο, και μαλλιά ξανθά.
Έκανε το βήμα του πιο γρήγορο. Ο λαιμός εκείνος, τα ξανθά μαλλιά σα γνωστά του πολύ, αγαπητό πράγμα, του φάνηκε. Και φορούσε και μαύρα!... Αλλ’ αυτή ήτανε αδύνατη στο σώμα... Το ανάστημά της μέτριο και το περπάτημά της ελαφρό και γρήγορο. Το μικρό της πόδι ελαφρά πατούσε και έφευγε...
Φθάσανε έτσι ίσαμε ένα μεγάλο εξοχικό σπίτι με πυκνά ψηλά δένδρα τριγυρισμένο. Στην πόρτα του ένα άλογο κόκκινο δεμένο χτυπούσε με το μπροστινό του πόδι δυνατά τη γη. Η μαυροφόρα τραβήχθηκε μακριά του.
Ο Μαλούδης προχώρησε ίσια.
Εκείνη στράφηκε να δει, εκείνος την κοίταζε. Απ’ τα δυο στόματα μια φωνή ξέφυγε. Αυτή στάθηκε και κείνος έτρεξε γρήγορα κοντά της.
—	Κική! της είπε, αρπάζοντας με τόλμη το χέρι της. Και έλεγα, αλλά δεν τολμούσα!... Είναι τόση ώρα που έρχομαι από πίσω σας!... Για δες!...
—	Άκουγα κι εγώ ένα περπάτημα πίσω και, δώσ’ του εγώ, έκανα πιο γρήγορα!... αυτή, με τα μάτια γελαστά και με υπόβραχνη φωνή, που την έκανε να φαίνεται σα να ’ταν κρυωμένη, ή από πολύ κλάμα, του απήντησε.
—	Πού πας; τον ρώτησε έπειτα.
—	Σε σας ερχόμουνα!...
Το πρόσωπο της νέας έγινε μεμιάς σοβαρό. Εκούνησε το κεφάλι χωρίς λέξη να πει...
—	Ε, τι να γίνει!... της απάντησε ο Μαλούδης, σηκώνοντας λίγο τους ώμους. Έτσι ήταν!
—	Μα είδατε; Έτσι πάλι!
—	Αφήστε τα! Τι να σας πω! Ας προχωρήσουμε. Μήπως έχετε να πάτε αλλού;
—	Οχι, όχι!...
—	Τότε ας πάμε μαζί!
Ξεκίνησαν ο ένας κοντά στον άλλον. Κοντά της αυτός, σα διωγμένος απ’ τον παράδεισο και να ξαναγύρισε, βάδιζε. Η χαρά, σα να ήθελε να φτερουγίσει μέσα του, να απλωθεί, τον χτυπούσε, τον τάραζε. Στα χείλια της είδε το χαμόγελο όπως σε μέρος αγαπητό του ήλιου, που λάμπει πάλι αυτός μετά μαύρη καταστροφή...
Πόσον καιρό είχε να τη δει!... μια φορά, όλο γελούσε!
Το προσωπάκι της, τα χνουδάτα μάγουλά της! Ήτανε όμως αδύνατη τώρα και το τριανταφυλλί που είχε στα μάγουλα είχε χαθεί...
Τη ρώτησε για τους γονείς της, αποφεύγοντας με δυσκολία μεγάλη, σαν καλός πιλότος, τους σκοπέλους, τα μέρη κείνα που μπορούσανε να της θυμίσουν κακές ημέρες.
Φθάσανε στη θάλασσα. Ήτανε ήσυχη, ήσυχη και κάποτε, αργά και που, ακουγότανε ο θόρυβός της. Τα κύματά της, άπειρα μικρά, μικρά, φαινότανε να φεύγουν στα ανοιχτά.
Κάτι φάνηκε να έρχεται κάτω απ’ το νερό. Η γαλήνη του, η ήσυχη επιφάνειά του ταραζότανε και μια γραμμή μακριά, μακριά υψώθηκε και άρχισε να τρέχει με κρότο... Έπεσε γρήγορα, απλώθηκε στην αμμουδιά.
- Για κοίτα!... του είπε κείνη δείχνοντάς του κάτι.
Πάνω σ’ ένα σωρό φυκιών μια βάρκα παλιά, ξεκοιλιασμένη ήτανε πεταμένη κει...
Την είδε, αλλ’ η χαρά του έσβησε κάτι πένθιμο που πήγε να φανεί! Η ζωή ταραζότανε μέσα του και τον έκανε θαμπά, σβηστά όλα να τα βλέπει!
Το σπιτάκι φάνηκε. Και πιο πίσω λίγο είδε το εργοστάσιο του πατέρα της Κικής, ένα μικρό εργοστάσιο, με την καπνοδόχο του τη σιδερένια σιωπηλή τώρα, χωρίς να στέλνει καπνό στον ουρανό.
Η γέρικη ελιά εκεί, στην είσοδο, με την κουφάλα, οι αθάνατοι να φύλακες άγρυπνοι, η πόρτα η παλιά, η καφετιά!... Σα να είχε μόνο μια βδομάδα να τα δει!...
Πλησιάζανε. Αισθανότανε συγκίνηση.
Δεν είχανε πλησιάσει στην πόρτα και ξαφνικά είδε έναν αθάνατο να είναι ξεριζωμένος και πλαγιασμένος στον τοίχο κοντά και πάνω σ’ ένα χωματένιο χώρισμα χωραφιού.
—	Αυτός δεν είναι δικός σας; ρώτησε.
—	Ναι!... Δεν ξέρω όμως τι έπαθε και ο πατέρας και τον έβγαλε!...
Ο Μαλούδης τον είδε πάλι και τον λυπήθηκε, σα να ’ταν κάποιος γνωστός του άνθρωπος νεκρός. Και ήτανε πάνω στο χώρισμα ξαπλωμένος, σα σκοπός απόμαχος πια, που ξεκουράζεται απ’ την πολυχρόνιο φύλαξη!...
—	Θα το πιστεύσετε; Τον λυπήθηκα!...
—	Πάει και αυτός μαζί με κείνους!... του απήντησε αυτή με πικρό χαμόγελο και μια κίνηση της κεφαλής της.
Αυτός σήκωσε το χέρι.
—	Δεν είπαμε να τ’ αφήσουμε αυτά; είπε.
Και πλησίασε στην πόρτα. Είδε όμως ότι αυτή δεν τον ακολούθησε.
—	Εσείς δε θα έλθετε μέσα;
—	Όχι ακόμα! Σε λίγο!... Θα κάνω ακόμα ένα γύρο!... Δε θ’ αργήσω!...
Μια φωνή τους διέκοψε:
—	Καλώς τον, καλώς τον!
Η πόρτα της εισόδου του σπιτιού, μέσα, είχε ανοίξει και μια αδύνατη γυναίκα, περασμένη στα χρόνια, στεκότανε.
—	Να και η μητέρα!...
Ο Μαλούδης χαιρέτησε βγάζοντας το καπέλο του. Ύστερα, αφού κάτι είπε στην Κική, μπήκε στον κήπο ανοίγοντας τη σαραβαλιασμένη ξυλένια πόρτα.
—	Για κοίτα!... Και ξεπετούσε το μάτι μου!... του είπε η μαάνα της Κικής, καθώς αυτός ανέβαινε τα λίγα σκαλοπάτια της πέτρινης σκαλίτσας.
Τον οδήγησε στην παλιά τραπεζαρία. Αλλά οι εικόνες, οι τόσο γνωστές του ζωγραφιές, ήτανε σκεπασμένες όλες και στα παράθυρα δεν υπήρχανε τώρα οι κεντητές κουρτίνες που παρίσταναν την ημίγυμνη γυναίκα με το λαγήνι στο κεφάλι της πάνω, αλλά κάτι μαύρες, μαύρες, που έριχναν στο σπίτι και στην ψυχή σκοτάδι!...
Η κυρία Ειρήνη τού φάνηκε ότι δεν είχε αλλάξει. Έτσι ήταν, αδύνατή, με τα ασπρόμαυρα μαλλιά της... Όταν όμως την παρατήρησε καλά, είδε τα ίχνη που είχε αφήσει η συμφορά!
Εκάθισε κοντά στο παράθυρο που έβλεπε στη θάλασσα. Είδε να καράβι με ανοιχτά τα πανιά μακριά, μακριά να πλέει.
Κι αυτή εκάθισε αντικρύ του.
- Έτσι! του είπε, μόλις εκάθισε, κουνώντας το κεφάλι.
- Ε, τι να γίνει! απήντησε αυτός όπως και στην Κική.
- Τι να γίνει, παιδί μου!... Τι να γίνει; Αμ’ αυτή ήτανε συμφοορά και συμφορά!... Δυο κορίτσια, το ένα κοντά στο άλλο, να χάνει κανείς!... Πώς δεν έχασα το νου μου!... Αμ και η Κική μου, που είναι θαύμα, θαύμα πως σώθηκε! Πω πω πω!...
Και της κυρίας Ειρήνης το χέρι έτρεμε καθώς το ύψωσε λίγο.
- Είχε αρρωστήσει και η Κική; Αυτό δεν το ’ξερα, δε μου το είχατε γράψει!...
Και τι να σου πρωτογράψω;... Είχε αρρωστήσει κι αυτή για καλά, όπως και οι άλλες!... Μα ίδια και άπαράλλαχτα!...
- Ο Θεός έβαλε το χέρι του!... είπε αυτός, μην ξέροντας τι άλλο να πει.
- Μια στιγμή!...
Η κυρία Ειρήνη σηκώθηκε και πλησίασε ένα μικρό πανέρι.
Αυτός κοίταξε έξω. Η παραλία ήταν έρημη. Το κύμα ερχότανε, κείνη τη στιγμή, σα γραμμή μεγάλη χειροπιασμενων χορευτών και έπεφτε στην αμμουδιά. Πέρα είδε πάλι το καράβι και μέτρησε τα κατάρτια του. Ένα, δύο, τρία!...
Η κυρία Ειρήνη επέστρεψε στη θέση της, τυλίγοντας ένα κουβάρι μαύρο.
— Πολύ καιρό πριν είχε πεθάνει η θεια Μαρίτσα; ρώτησε αυτός θέλοντας κάτι να πει και χωρίς να αισθάνεται ενδιαφέρο να μάθει.
— Όχι, όχι και πολύ!.. Άσ’ τη όμως αυτή, άσ’ τη, μη μου την αναφέρεις... Κάμποσο καιρό πριν... Άφησέ την όμως, σε παρακαλώ, μη μου τη μελετάς... Κάτι τρέχει...
Φάνηκε να ταράχθηκε. Κοίταξε δεξιά και αριστερά σα να ζητούσε κάτι. Το βρήκε στην ποδιά της.
Μπάλωνε κάλτσες. Αυτός σώπασε. Χτύπησε το πόδι του σιγά στο πάτωμα και αισθάνθηκε επιθυμία να σηκωθεί, να βγει έξω.
Η Κική δε φαινότανε. Άρχιζε να δυσαρεστείται. Τον άφηνε μόνο με τη μάνα της ύστερα από τόσον καιρό που είχανε να ιδωθούνε...
Η κυρία Ειρήνη, αφού έμεινε λίγο σιωπηλή και φαινότανε να προσέχει στην εργασία της, κούνησε το κεφάλι.
— Που σου είπα μην την αναφέρεις, είπε κοιτάζοντάς τον, μη λες το όνομά της, έχω, παιδί μου, μια αιτία μεγάλη... Δεν ξέρεις, δεν ξέρεις... Τώρα θα σ’ την πω και θα δεις αν έχω δίκαιο, ή δεν έχω... Όχι ότι δεν την αγαπούσα, ή είχα κανένα παράπονο απ’ αυτή. Διόλου, ίσα ίσα!... Ήμουν και ήμουν ευχαριστημένη, και την αγαπούσα σα μάνα μου. Μάρτυς μου ο Θεός... Δεν είναι αυτό... Για άκουσε όμως και θα δεις, θα σου φανεί και σαν παραμύθι... Για πρόσεξε... Θέλω να προσέξεις...
Τα ξέρεις δα που φύγαμε για να πουλήσουμε κάτι ρημάδια στην πατρίδα... Καλύτερα να μην υπάρχανε, που να ’ταν η ώρα μαύρη που φύγαμε!... Λοιπόν... Η θεια Μαρίτσα, που λες, μόλις μπήκαμε στο βαπόρι, άρχισε να κλαίει και να λέει:
— Δε θα ξανάρθω πια εδώ, δε θα δω πια την Αθήνα!...
Τι τραβήξαμε να τη σωπάσουμε ένας Θεός το ξέρει!... Και δεν είχε κανένα στον κόσμο από μας... Εμείς την είχαμε είκοσι τρία χρόνια σωστά και πέθανε ογδόντα έξι χρόνων!.. Μα ήτανε γριά όταν την είχαμε πάρει, γριούλα...
Αυτή ανάθρεψε τα παιδιά, αυτή τους ήτανε περισσότερο από μάνα και θυσιαζότανε γι’ αυτά... Να έβλεπες, όταν αρρώσταιναν, κόσμο χαλούσε... Πού να της κλείσει μάτι... Καλά και καλά ίσαμε δω... Να σου τελειώσω τώρα τα έπειτα...
Όταν επήγαμε στην πατρίδα, δε θα είχανε περάσει δέκα μέρες, και μια βραδιά παίζαμε χαρτιά για να περάσει η ώρα. Ο Γιάγκος έλειπε έξω. Αυτή καθότανε κοντά μας. Ο Πάρης, το σκυλάκι, το ξέρετε, ήταν ανεβασμένο σε μια καρέκλα κοντά της.
Η θεια Μαρίτσα δεν ξέρω τι της ήρθε και γύρισε και λέει στο σκυλί:
Έλα κάτω και βρωμάς!...
Και του δίνει και μια και το κατεβάζει απ’ την καρέκλα.
Μα... της κάνει η καημένη η Πηνελόπη.
Το σκυλάκι, καθώς το κατέβασε, πάει κοντά της —μα σαν τι;— και τη μυρίζει... Και μόλις τη μύρισε, αφήνει μια άγρια φωνή και πάει πίσω πίσω και σου αρχίζει ένα γάβγισμα, σα να ’τανε καμιά ξένη η θεια Μαρίτσα... Του κάναμε να πάψει, τίποτα! Το κυνήγησε αυτή, πού αυτό!... Τη γάβγιζε σα να έβλεπε εχθρό του...
Την άλλη μέρα, που λες, παιδί μου, η θεια Μαρίτσα δεν μπόρεσε να σηκωθεί απ’ το κρεβάτι... Έπεσε άρρωστη... Και μετά τρεις ημέρες πάει... Εμείς την αγαπούσαμε και την αγαπούσαμε πια σα δικό μας άνθρωπο και την εκλάψαμε σα μάνα μας... Δεν της κάναμε ποτέ κακό, ούτε βαρυγνώμησε ποτέ από μας. Πάντα την μπουκιά έβγαζα απ’ το στόμα μου για να της τη δώσω, άμα δεν έφθανε το φαΐ. Ας είναι...»
Η κυρία Ειρήνη σαν κουρασμένη έγειρε το κεφάλι και έμεινε κουνώντας το ελαφρά.
—	Για λέγετε... της είπε αυτός ήσυχα ήσυχα.
—	Ναι, έκανε αυτή και αναστέναξε. Δεν περάσανε πέντε μέρες, παιδί μου, και μια μέρα ακούμε άξαφνα το σκυλί να γαβγίζει μέσα στο δωμάτιο της γριάς... Μπήκαμε μέσα για να δούμε μήπως ήτανε κανείς. Τίποτα, κανείς... Ούτε ψυχή... Το σκυλί εγάβγιζε κοιτάζοντας έτσι μέσα στο δωμάτιο, και γάβγιζε άγρια, άγρια και με κάποια τρομάρα, σα να βρισκότανε κανείς μέσα που δε βλέπαμε μεις... Και θα το πιστέψεις; .. Το βράδυ έπεσε με πυρετό η Ευανθία μου...
Άλλη μια φορά, παιδί μου, ακούσαμε το σκυλί μέσα στην κάμαρά της να γαβγίζει, και πέσανε χάμω, μετά το χαμό της Ευανθίας, η Πηνελόπη και η Κική... Πώς σώθηκε η Κική!... Κάποιος άγιος θα έβαλε το χέρι του!...
Για πες μου λοιπόν, πώς να το πω το όνομά της, πώς να τ’ ακούσω καλά;... Το φοβούμαι... Ο Θεός να με συγχωρήσει... Θα της κάνω αυτές τις ήμερες μνημόσυνο! 'Ο,τι μπορώ!...
Κρότος πατημάτων τη διέκοψε. Η Κική μπήκε μέσα και κοντά της, ορμητικά, ένα σκυλάκι, που αφού τον πλησίασε άρχισε να πηδά χαρωπά κοντά του. Και πίσω φάνηκε ο κυρ Πιγούνης, με μαύρο πουκάμισο και κόκκινα μάτια σα να είχε κλάψει. Η μορφή του, σκεπασμένη απ’ τη θλίψη, φωτίσθηκε.
— Παιδί μου!... έκανε, δίνοντας το χέρι στο Μαλούδη.
Και αυτός, έτσι, χωρίς να το σκεφθεί, το έφερε στα χείλια του.
Επί δύο μέρες έβρεχε και φυσούσε άνεμος δυνατός. Την τρίτη μέρα, κατά το απόγευμα, ξεκίνησε για το σπίτι της Κικής.
Καθώς επήγαινε, μια υποψία τον ενοχλούσε για το φέρσιμο της Κικής. Και αυτή η υποψία τον βασάνιζε απ’ τη νύχτα που είχε φύγει. Η Κική δεν ήταν όπως πρώτα, όπως τον καιρό εκείνον πριν πάει στην πατρίδα των γονέων της. Φαινότανε τώρα λυπημένη και σκεπτική, σκεπτική τόσο, που τον πείραζε. Καλά για τη λύπη, αλλ’ οι συλλογισμοί αυτοί;... Τι να σκεπτόταν;...
Και ο Μαλούδης, όπως τη νύχτα που έφυγε απ’ το σπίτι της Κικής, έλεγε, ρίχνοντας έτσι, σα με κακιά ευχαρίστηση, την απελπισία στην καρδιά του:
Είδες πώς έφυγε και σ’ άφησε με τους γέρους;... Αμ την πρώτη φορά πάλι!...
Και θύμιζε στον εαυτό του μια και μια τις προσβολές, ή την αδιαφορία που είχε δείξει η Κική.
Ο καιρός ήτανε ψυχρός λίγο. Είδε μια κορυφή βουνού χιονισμένη ελαφρά σαν πρόσωπο πουδραρισμένο. Ο ήλιος όμως φώτιζε τον καθαρό ουρανό. Σύννεφα λίγα και ελαφρά, σα μαδήματα των πελωρίων συννέφων που είχαν φύγει, βρίσκονταν δω και κει απλωμένα,  πεταμένα στον γαλανό ουρανό.
Η κυρία Ειρήνη τον υποδέχθηκε. Ήτανε μόνη. Την είδε όμως σήμερα στενοχωρημένη πολύ, ψυχρή. Και αυτός ψυχράθηκε. Το σκυλάκι τού έκανε γύρους όλο χαρά.
Η Κική δεν ήταν εκεί. Είχε πάει σε μια φίλη της που κατοικούσε πιο πέρα, εδώ κοντά στο περιβόλι του Χαχάνη. Και πίσω της είχε πάει ο πατέρας της, έτσι από φόβο, γιατί είχανε άλλους, νέους φόβους!... Τα βάσανα δε θέλανε να τους αφήσουνε!
Αυτός ησύχασε. Η ψυχράδα της μάνας της Κικής δεν ήτανε γι’ αυτόν...
Μέσα, άμα καθίσανε, πάλι κοντά στο παράθυρο που έβλεπε στη θάλασσα, άρχισε να του διηγείται τι είχε πάλι συμβεί.
Παιδί μου, πάλι κάτι συμφορά, κάτι κακό μας τριγυρίζει!... του είπε σκύβοντας κοντά στο πρόσωπό του. Πάλι η μαύρη γριά φάνηκε στο σπίτι!... Μα, παιδί μου, πες μου, τι κακό της έκανα και μ’ έκαψε τόσο;... Εγώ την είχα σα μάνα!... Γιατί μας κυνηγά;... Τα παιδιά μου θέλει κοντά της; Μα αυτή ήτανε γριά που πέθανε και αυτά δεν έχουνε χαρεί τον κόσμο!... Να, εχθές πάλι, εχθές!... Καθόμαστε εγώ και ο γέρος μου... Η Κική ήτανε έξω, κάπου είχε πάει! Ο Θεός είχε βοηθήσει! Λιγάκι, πολύ λίγο!... Κάτι λέγαμε, για του σπιτιού πράγματα, όταν ξαφνικά ακούμε το σκυλί να γαβγίζει μέσα! Εγώ έγινα σα νεκρή, πάγωσα, γιατί είπα ότι πάλι η μαύρη γριά θα ’τανε!... Και δε γελάστηκα, παιδί μου, δε γελάστηκα! Το βρήκαμε να στέκεται στην πόρτα της κάμαρας που είχε η γριά και να γαβγίζει σαν τρελό απ’ το θυμό του σε κάτι που δε βλέπαμε μεις!...
Η πόρτα χτύπησε πάνω σ’ αυτά τα λόγια της κυρίας Ειρήνης. Το σκυλάκι γάβγισε και όρμησε.
Απ’ τον κήπο περνούσε και ερχότανε η Κική και πίσω, με βραδύ βάδισμα, φάνηκε να έρχεται ο πατέρας της.
Η Κική δε φορούσε καπέλο, μια σταχτερή σάρπα είχε ρίξει στα μαλλιά της.
Τα μάτια της, μόλις μπήκε και τον είδε, λάμψανε. Έτσι του φάνηκε.
—	Εδώ; του είπε με την υπόβραχνη φωνή της, που τόσο αγαπούσε αυτός να την ακούει.
—	Εδώ!... Αμ πού αλλού; ρώτησε αυτός γεμάτος ευτυχία.
Τα μάτια των αντικρισθήκανε καλά καλά. Αυτή απέσυρε το βλέμμα της.
—	Εγώ είχα πάει σε μια φίλη μου, είπε χωρίς να τον κοιτάζει, και ο πατέρας, σαν κλητήρας που παίρνει φυλακισμένο, με είχε πάρει βήμα προς βήμα από πίσω!... Μα τι τρέχει, μητέρα; Θέλω να ξέρω!... Να μην μπορώ να κινηθώ!... Πάλι, βάζω στοίχημα, τίποτε ιδέες!...
Η φωνή της είχε αλλάξει, έγινε αυστηρά, επίσης και η ματιά της· μια ψύχρα, ψύχρα σωστή, αισθάνθηκε ο Μαλούδης να πέφτει στον ενθουσιασμό του.
Όχι, όχι, δεν τον αγαπούσε! Η γυναίκα που αγαπά δε μιλά έτσι, έτσι εμπρός στον αγαπημένο της άνδρα!... Μα τι συμβαίνει τότε;...
Αυτή έγινε πάλι γαλήνια. Έσκυψε, χτύπησε λίγο το σκυλάκι στις πλάτες, κάτι είπε, αποφεύγοντας να τον κοιτάζει πάντα, και ύστερα βρίσκοντας μια πρόφαση βγήκε έξω πάλι. Όλα όσα του είχε πει η μητέρα της περάσανε μαζεμένα απ’ το νου του και είδε το κακό που θα έτρεχε, που γύριζε για κείνη, το είδε με αδιαφορία!...
Η νύχτα πέρασε πολύ κακιά για το Μαλούδη. Δεν μπόρεσε καλά να κοιμηθεί. Έμεινε ώρες άγρυπνος. Σ’ έναν μικρό του ύπνο είδε ότι πήγαινε στο σπίτι της Κικής νύχτα, και ήτανε μια νύχτα βαθιά, μαύρη... Είδε το σπίτι κατάκλειστο, σιωπηλό. Ανέβηκε πάνω και μπήκε μέσα απ’ την πόρτα, που βρήκε ανοιχτή. Αλλά το σπίτι μέσα δεν υπήρχε πια! Η στέγη του είχε πέσει και φαινότανε ο ουρανός!...
ύπνησε με ένα φόβο τι είχε γίνει η Κική και μην την έχανε! Απ’ εκείνη την ώρα δεν μπόρεσε να κοιμηθεί διόλου. Κάποτε περαστικός περνούσε ο ύπνος και τότε έβλεπε μια μεγάλη οικοδομή να χτίζεται και μαστόρους να δουλεύουνε μανιακά!...
Μόλις φώτισε, σηκώθηκε και ντύθηκε. Η ημέρα φαινότανε να είναι ωραία. Ο ουρανός γαλανός, με ελαφρές γραμμές άσπρων σύννεφων σαν πουπουλένιων επάνω του.
Βγήκε έξω και για λίγο πλανήθηκε άσκοπα.
Η ιδέα ότι κάτι κακό θα συνέβη ή θα συμβεί στο σπίτι του Πιγούνη πιο δυνατά του ήλθε στο δρόμο, και μαζί μια επιθυμιά να τρέξει, να βρεθεί εκεί άρχισε να τον σέρνει ορμητικά. Ο ήλιος λαμπρός έβγαινε. Δεν έκανε κρύο. Μόλις ερχότανε πνοή αέρα παιχνιδιάρα.
Όταν είδε τον ήλιο να υψωθεί αρκετά πάνω απ’ το γαλήνιο βουνό, ξεκίνησε για την κατοικία της Κικής.
Βάδιζε με γρήγορο βήμα. Η πλάση όλη εόρταζε μεθυσμένη απ’ τη ματιά του ήλιου.
Αυτός βάδιζε γρήγορα. Τώρα που πήγαινε, η ελπίδα ότι δε θα συνέβηκε τίποτα και η αδιαφορία τού είχανε έλθει, και σκεπτότανε τι έπρεπε να πει στην Κική γι’ αυτή την πρωινή του επίσκεψη.
Κάτι βρήκε και ησύχασε και απ’ αυτό.
Κοράκια με κρωγμούς περνούσαν μέσα στο γαλανό χρώμα του ουρανού, πλήθος πουλάκια, σπουργίτες, πετούσανε γρήγορα δω και κει, και ακίνητα τα βόδια, άλλα καθισμένα και άλλα όρθια, τον κοιτάζανε που περνούσε...
Είδε πέρα τη θάλασσα θαμπή, σβησμένη, και γύρω της τα βουνά θαμπά σα σκιές στον ορίζοντα. Πάνω της σύννεφα, και αυτά σβηστά, φαινόντανε να βγαίνουν να έρχονται απ’ τα βάθη του ουρανού, ταξιδιώτες ουράνιοι...
Είχε φθάσει στο σπίτι το ψηλό με τον μεγάλο κήπο. Οι καρποί χρυσίζανε μέσα στα πράσινα φύλλα των δένδρων. Μαζί με το μύθο του Ηρακλεους, θυμήθηκε ότι τη νύχτα την περασμένη, βλέποντας την ημισέληνο στον ουρανό, τη φαντάσθηκε για πλοίο, που μέσα του να ταξίδευαν για άγνωστο ταξίδι οι ψυχές των Αργοναυτών...
Απ το σπίτι αυτό ξαφνικά βγήκε ένας άνδρας και δυο γυναίκες που, αφού σταθήκανε μακριά λίγο ο ένας απ’ τον άλλον και κάτι είπαν, έκαναν να προχωρήσουν κάτω, προς το δρόμο του Μαλούδη. Η καρδιά του χτύπησε δυνατά, τρομαχτικά! Τους είχε γνωρίσει. Αλλά και αυτοί τον γνώρισαν, και ο κυρ Πιγούνης, κάνοντας δυο βήματα σ’ αυτόν, γυρτός και απλώνοντας λίγο τα χέρια:
Την Κική!... του είπε με πνιγμένη φωνή. Μην την είδες;...
Οχι!...
Για πάμε!... του έκανε του κυρ Πιγούνη η άγνωστη γυναίκα.
Θέλησε και αυτός, αν και ζαλίσθηκε, κάτι να πει, αλλ’ αυτοί αρχίσανε να τρέχουν...
Δεν επήγαν ίσια, γυρίσανε απ’ το σπίτι και πέσανε μες στα χωράφια. Αυτός πήγαινε πίσω, όχι τόσο γρήγορα, δεν έτρεχε.
Κοίταζε πίσω, δω και κει, σ’ ένα λάκκο μεγάλο γεμάτο νερό... Να την έβρισκε αυτός!...
Είδε πέρα τον κυρ Πιγούνη και τις δυο γυναίκες να πηδούνε π χαντάκι και να περνούνε μέσα σε βούρλα, όχι τρέχοντας, αλλά με βήμα ο ένας κοντά απ’ τον άλλον.
Από ένα σπιτάκι μοναχικό μέσα στα χωράφια, μια γυναικούλα βγήκε στην πόρτα με τυλιγμένο το κεφάλι σε άσπρο πανί και τους κοίταζε.
Πάλι αρχίσανε αυτοί να τρέχουν και σε λίγο χαθήκανε πίσω από μια μάνδρα, αφού κάμανε κάτι όρνιθες που βόσκανε κει στη γωνιά της να ανοίξουν και να σκορπισθούνε τρομαγμένες.
Δεν είχε φθάσει και αυτός στο τέλος της μάνδρας, όταν άκουσε φωνές, φωνές δυνατές. Άρχισε να τρέχει.
Στα βράχια πάνω, που έκλειναν εδώ την ήσυχη, γαλήνια θάλασσα, μια σάρπα σταχτερή ήταν αφημένη κει, ριγμένη, και κοντά της, βαλμένα το ένα κοντά στο άλλο, δυο σκαρπινάκια που η φιούμπα τους η μετάλλινη ακτινοβολούσε στον ήλιο!...


ΑΥΤΟΙ ΕΙΝΑΙ ΟΙ ΑΝΘΡΩΠΟΙ 
Ήτανε μόνος μες στα δέντρα, που άλλα ύψωναν μισομαδημένα τα κλαδιά τους στον ουρανό, άλλα πράσινα κι άλλα με φύλλα κοκκινωπά σα χτυπημένα, ματωμένα. Ευχαριστήθηκε που δεν ήταν κανείς άλλος. Αλλά σε λίγο μια γυναίκα φάνηκε να μπαίνει στο δρομίσκο που περνούσε αυτός. Ήτανε ξεσκούφωτη και φτωχικά ντυμένη.
Όταν πλησίασαν, κοιταχτήκανε. Τα μάτια της γυναίκας γαλανά, σε σταράτο πρόσωπο, τον κοίταξαν καλά καλά...
Ο Γιάλας στάθηκε: Μα!... έκανε και κοίταξε πίσω.
Είδε τη γυναίκα να στρέφει και αυτή και να τον βλέπει.
Μα ποια είναι αυτή! ρώτησε τον εαυτό του. Μα την ξέρω!...
Η γυναίκα έφευγε σιγά.
Βρε! έκανε ξαφνικά. Αυτή είναι! Μα πώς κατάντησε έτσι!...
Και γύρισε γρήγορα και άρχισε να την ακόλουθά.
Όχι, όχι, δεν κάνω λάθος, έλεγε, αυτή είναι!
Ήτανε βέβαιος πως ήτανε μια που από χρόνια είχε γνωρίσει.
Και στο νου του, καθώς πήγαινε, ερχόντανε ενθυμήσεις παλιές, λησμονημένες.
Ο δρόμος γινόταν μακρύς.
Η κακοντυμένη γυναίκα ίσως πήγαινε σε μια απόκεντρη συνοικία, μακρινή, που πέρα φαινόταν. Και κάθε τόσο στρεφόταν και κοίταζε πίσω. Χωρίς άλλο, αυτή ήταν και τον είχε γνωρίσει...
Πολλές φορές έλεγε να την πλησιάσει και να της μιλήσει, αλλ’ η παρουσία ανθρώπων τον εμπόδιζε.
Κοντά όμως, ή σε μια μεριά που αρχίζανε χωράφια και οικόπεδα, και τα σπίτια, μεγάλα σπίτια, γινόντουσαν αραιότερα, είδε τη γυναίκα να σταματά και να τον περιμένει.
Χλωμός, προχώρησε πιο γρήγορα και την πλησίασε.
— Αγγέλικα, της είπε, μα συ είσαι;...
— Ναι, εγώ, εγώ! του απάντησε αυτή, και στο πρόσωπό της, που τώρα είδε να μην είναι και πολύ αλλαγμένο, φάνηκε ένα απ’ τα παλιά της γλυκά χαμόγελα.
— Μα πώς... πώς... τι έγινες τόσα χρόνια; της είπε. Και η καρδιά του χτυπούσε δυνατά και άταχτα.
— Ήμουνα, ξέρεις, τρελή!
Ξαφνιάστηκε. Μ’ αυτό όμως που του είπε, άρχισε να βλέπει στις έπειτα ομιλίες της κάποια ταραχή, τα λόγια της να βγαίνουν όχι στερεά, ίσια, κανονικά, αλλ’ ακανόνιστα και μπερδεμένα πολλές φορές!
Είχε παντρευτεί, του έλεγε, αλλά πολύ κακά. Ούτε τον αγαπούσε, του είπε, αλλ’ έσπασε μια νύχτα την πόρτα της που συγκοινωνούσε με το δικό του δωμάτιο και τη βίασε. Ο πατέρας της βρισκότανε μεθυσμένος σ’ ένα καπηλειό, όπου είχε πιει με τον ίδιο τον βιαστή.
Την πήρε όμως και την έβαλε, μόλις τη στεφάνωσε, να δουλεύει, κάνοντας τη μοδίστρα στα σπίτια. Μετά... μετά εγέννησε, και το παιδί, ένα βράδυ, πετάχτηκε στο βρεφοκομείο. Αυτό της έφερε και την τρέλα... Τώρα καθότανε με τον άντρα της σ’ ένα υπόγειο πολύ βαθύ, ενός καφενείου.
Ο Γιάλας την κοίταζε που μιλούσε κι αισθανόταν, όσο πήγαινε, την παλιά αγάπη, ή καλύτερα την παλιά επιθυμία, σε κείνο το σταράτο πρόσωπο με τα γλυκά μάτια, και μια λαχτάρα σε κείνο το σώμα, που, μ’ όλο το κακό ντύσιμό του, φαινόταν καλόγραμμο, προκλητικό. Το πρόσωπό της δεν είχε αλλάξει καθόλου σχεδόν, έμενε όπως το ’χε γνωρίσει, και μόνο, μόνο το σώμα της ήτανε γυναίκας πια, γυναίκας όμως καλοφκιαγμένης. Το λεπτό πρόστυχο ρούχο της άφηνε καλά να φαίνονται οι καμπύλες... Το ’χε δει και καθώς την ακολουθούσε.
Κι όσο το ’βλεπε ο Γιάλας, τόσο αισθανόταν, μαζί με την ηδονή που τον έπνιγε, να του έρχουνται παλιά δικαιώματα που ’χε σ’ αυτή...
Ρώτησε για το καφενείο, που βρισκόταν, κι έμαθε καλά. Ύστερα της είπε πού θα τη συναντούσε πάλι, πού θα μπορούσε να την ξαναδεί.
Αυτή, χωρίς κανένα δισταγμό, γρήγορα τον ρώτησε:
— Πού θέλεις;
Της όρισε ένα μέρος κοντά στα δέντρα που ’χανε συναντηθεί. Θα βρισκόντουσαν το αυριανό μεσημέρι. Πιο πρωί αυτός δεν μπορούσε, γιατί είχε την εργασία του.
Χωρίστηκαν. Αυτός στάθηκε ίσαμε που την είδε να μπαίνει μες στον φτωχικό συνοικισμό που ήταν πέρα απ ’ τα χωράφια και να χάνεται. Προχώρησε έπειτα για να φύγει σιγά, ενώ στο νου του αναμνήσεις παλιές ερχόντουσαν.
Και θυμήθηκε που κάθε βράδυ πήγαινε με την Αγγέλικα σε ερημικά μέρη και μιλούσαν. Κάθε βράδυ, αρκετόν καιρό, αυτό γινόταν.
Και τώρα που το σκέπτεται αυτό είπε: Μα τι διάβολο λέγαμε;
Θυμήθηκε και που αυτός πάντα της ζητούσε ένα φίλημα, γιατί, αν και είχανε αρκετόν καιρό σχέση, δεν είχε κατορθώσει να πάρει. Αλλ’ αυτή εκεί, επέμενε, όχι! Και του ’λεγε:
— Δεν είσαι πρώτος που ’χω αγαπήσει, σου λέγω την αλήθεια!
 Κι άλλους αγάπησα, αλλά σε κανέναν, σε κανέναν δεν άφησα να με φιλήσει!... Θέλω έτσι, να μη φιληθώ από κανέναν παρά μόνο απ’ τον άντρα μου!...
Μια νύχτα όμως, που το μέρος που στεκόντουσαν φωτιζότανε λίγο από λάμψεις κάποιας πυρκαϊάς, άρχισε να της μιλά, να την παρακαλεί ζητώντας το φίλημα. Είδε σιγά σιγά στη μορφή της να γίνεται μια αλλαγή. Φαινόταν καλά το τρέξιμο της επιθυμίας, ή ο ερχομός της επιθυμίας, να φιληθεί επιτέλους... Και στάθηκε και την αγκάλιασε και τη φίλησε. Το θυμάται τώρα κι ανάβει όλος. Ένα μόνο της είχε πει, ένα! Αλλά το ένα φίλημα ακολούθησε κι άλλο, κι άλλο, πολλά, πλήθος, μες στο μέρος κείνο το φωτισμένο απ’ τις λάμψεις της πυρκαϊάς και που ερχόταν ο ήχος καμπάνας μακρινής, που χτυπούσε τον κίνδυνο.
Αλλ’ απ’ τη βραδιά κείνη την έχασε.
Την άλλη βραδιά δεν ήρθε στο μέρος που τη συναντούσε. Επίσης και την άλλη, την άλλη! Και ήξερε ο Γιάλας μόνο τη γειτονιά της, μια παλιογειτονιά βρόμικη, στα πλευρά ενός λόφου. Το σπίτι της δεν το ’ξερε. Κι έτσι, αφού τη ζήτησε μέσα στη γειτονιά της αρκετές φορές, απελπίστηκε κι άρχισε κοιτάζοντας άλλες για να παρηγορηθεί.
Μια μέρα, μετά καιρό, την είδε ξαφνικά σ’ ένα δρόμο κεντρικό. Την πλησίασε και της μίλησε.
Του φέρθηκε ψυχρά, πολύ ψυχρά. Παρατήρησε όμως πως φοβόταν τους χωροφύλακες. Κάποιος που ’χε παρουσιαστεί την είχε τρομάξει. Και ήταν όχι καλά ντυμένη, όπως ντυνόταν. Το σακάκι της, ένα μπλε βαθύ, ήτανε στους αγκώνες φαγωμένο, τρύπιο, κι ένα κουμπί μεγάλο κρεμότανε μαζί με σχισμένο ύφασμα.
Πόσο τη λυπήθηκε τότε!
Ο Γιάλας γέλασε ξερά εδώ, αφήνοντας τις αναμνήσεις: Εγώ όλο λυπόμουνα! είπε.
Όταν έφθασε σε κεντρικούς δρόμους, είδε ένα τραμ να κατηφορίζει και πήδησε μέσα. Έμεινε στον εξώστη κοιτάζοντας κάποτε τους ανθρώπους που καθόντουσαν.
Πολλοί μαζεμένοι έξω, κοντά του, μιλούσαν. Ένας υπάλληλος απ’ τους ανωτέρους του τραμ, με καμπουρωτή μύτη και γλώσσα γρήγορη, όλο μιλούσε, έλεγε, έλεγε και κάθε τόσο ρωτούσε τους άλλους:
— Έτσι δεν είναι; Δε λέω σωστά;
Σε μια στιγμή που ’πε και κάποιο αστείο και γέλασε, κοίταξε και τον Γιάλα, κουνώντας το κεφάλι. Αυτός έκανε να του χαμογελάσει, αλλά κρατήθηκε και κούνησε μόνο το κεφάλι. Και μόλις άρχισε πάλι ο υπάλληλος να λέει, τραβήχτηκε και πήγε στην άλλη άκρη.
Εκεί κάτι άλλες σκέψεις του ήρθανε. Η σκέψη όμως της γυναίκας με τα φτωχικά ρούχα δεν του είχε φύγει, αλλά σα να βρισκόταν ή να ’χε τραβηχτεί παράμερα την αισθανόταν κάθε τόσο. Και όταν του παρουσιαζότανε δυνατά, ένιωθε τότε την ηδονή να τον ζαλίσει.
Ο Γιάλας κάτι θυμήθηκε ξαφνικά; Βρε, βρε! έκανε.
Στο νου του είχε έρθει μια τρελή που ’χε προ καιρού δει, καθώς καθόταν στην πόρτα ενός βιβλιοδετείου.
Είχε περάσει αυτή ξεμαλλιασμένη και, όταν τον είδε, στυλώθηκαν πάνω του τα μεγαλωμένα απ’ την τρέλα μάτια της. Και στυλώθηκαν τόσο επίμονα πάνω του, που κι ο βιβλιοδέτης το παρατήρησε και του είπε:
— Για... για... πώς σε κοιτάζει!
Τώρα το πρόσωπο κείνο που δεν μπορούσε να θυμηθεί πού το ’χε δει, γιατί έφερνε λίγη, πολύ λίγη ομοιότητα με κάποιον γνωστό του, τώρα το βλέπει με πιο γνωστά χαρακτηριστικά να ’ρχεται και να γίνεται ένα με το πρόσωπο της γυναίκας που, με τα παλιά ρούχα, το σακάκι το ξεβαμμένο κόκκινο και ξεσχισμένο στον ώμο, τη φούστα που θα ’χε χρώμα κάποτε και τώρα φαινόταν άσπρη, και τα παπούτσια τα πατημένα, δίχως κορδόνια, στεκόταν πριν από λίγο κοντά του...
Κατέβηκε απ’ το τραμ λίγα βήματα απ’ το μέρος που ήθελε να πάει. Και αυτό το μέρος ήτανε το μαγερειό του Τσιμπίδα, που, όταν πλησίασε, άκουσε μέσα κρότον οργάνων.
Είδε στην καρδιά του τη χαρά σα λουλούδι ν’ ανοίγει, σα λουλούδι στον ήλιο, στην ημέρα, και σούφρωσε τα φρύδια του: Για, έκανε στον εαυτό του, για κοίταξε μην αρχίσεις τα ίδια! ξέρεις!
Κι έφθασε κει σκυθρωπός.
Μέσα στο μαγερειό ο Μάλτας, ένας ψηλός, ξανθός, με μουστάκια που σκέπαζαν τα χείλια του, κομπάνιαρε με το τρουμπόνι έναν γέρο ζητιάνο, κοντούτσικο, που ’παιζε λύρα. Κι είχε σταθεί γυρτός από πάνω του. Οι άλλοι, όρθιοι κι αυτοί, γελούσαν.
Στην πόρτα άνθρωποι μαζευόντουσαν.
— Γιάλα, γλέντι έχουμε! του είπε ένας μελαχρινός πολύ, με μεγάλα, πλατιά χείλια.
Τον πείραξε περισσότερο απ’ άλλοτε που τον είπε μόνο με το όνομά του και δεν του ’βαλε και το «κύριε» και, χωρίς να απαντήσει, προχώρησε μέσα.
Ο γέρος ξακολουθούσε να παίζει τη λύρα, και ο Μάλτας γυρτός από πάνω του να φυσά τ’ όργανό του.
- Βρε, πάφτε πια, και μαζεύτηκε ο κόσμος! του φώναξε ο ταβερνιάρης σηκώνοντας τα χέρια. Ύστερα πλησιάζοντας στην πόρτα: Έλα, έλα! Φευγάτε! Τι, θέατρο είναι; είπε στους ανθρώπους που είχανε μαζευτεί.
Ο Μάλτας έπαψε, σκούπισε τα χείλια του, τα χείλια του οργάνου του και το ’βαλε σε μια άκρη που στη γωνιά της έλαμπε ένα καντήλι κάτω από εικόνα ασπρογένη αγίου.
Ο γέρος στράφηκε στον μελαχρινό με τα μεγάλα χείλια που ’χε μιλήσει στον Γιάλα όταν έμπαινε, και του ζήτησε τον κόπο του.
Ο άνθρωπος με τα πλατιά χείλια κοίταξε ψηλά το ταβάνι, τους καπνισμένους δοκούς, και είπε:
— Μωρέ, ποιος τους μουντζούρωσε!
Οι άλλοι δυο, ένας γέρος κοντός, αδύνατος, με τη ρεπούμπλικα ίσαμε τ’ αυτιά, κι ένας άλλος, ασπρομάλλης με παχύ, χοντρό πρόσωπο, κόκκινο, γύρισαν τις πλάτες και προχωρήσανε στο βάθος του καταστήματος.
—  Μωρέ, απ’ αυτούς ζητάς λεφτά! Μωρέ, είναι όλοι μουζικάντηδες! του φώναξε ο ταβερνιάρης.
—  Συνάδελφοι! είπε ο Μάλτας πλησιάζοντας.
Ο γέρος έριξε μια ματιά στον Γιάλα, αλλ’ άντίκρισε μια κακιά ματιά. Ο Γιάλας τον είχε αγριοκοιτάξει.
—  Καλά, παιδιά μου! είπε και κινήθηκε να φύγει.
—  Να, να, έλα δω! του φώναξε ο ταβερνιάρης, σηκώνοντας το κεφάλι από μια εφημερίδα απλωμένη σ’ ένα τραπέζι, που ’χε σκύψει και διάβαζε.
—  Έλα, θα πάρουμε ένα; Κύριε Γιάλα, ελάτε! τους είπε ο Μάλτας.
— Ναι, ναι! του απάντησε ο Γιάλας.
Είχε ευχαριστηθεί που του είχε μιλήσει ο Μάλτας μ’ ευγένεια και τον είπε «κύριο» και πήγε κοντά στο τραπέζι που πλησίασαν και οι άλλοι να καθίσουν. Ζητούσε όμως να κρατιέται σοβαρός και τον ενοχλούσε η καρδιά του, η μια επιθυμία που του ερχότανε, μαζί με την ενθύμηση της Αγγέλικας, να τους μιλήσει, να γελάσει, ν’ αφήσει ελεύθερη τη χαρά του, που την αισθανότανε σα να την είχε δεμένη.
Στο διάολο, βλάκα! είπε στον εαυτό του. Ακόμη δεν έβαλες μυαλό; Όχι, το ’πα! η λύπη κι η καλή καρδιά πρέπει να χαθούνε! Αρκετά σ’ έκαναν και υπόφερες!
 Και καθώς τα ’λεγε αυτά, χτυπούσε χάμω νευρικά και γρήγορα, σιγά όμως, το ’να του πόδι.
Και θύμισε στον εαυτό του τι είχε πει και τι έπρεπε να κάνει, προσπαθώντας να μην αγγίζει την ενθύμηση της Αγγέλικας. που, αλήθεια, το ’βλεπε, αυτή έφταιγε σ’ αυτή του τη χαρά.
—  Ο Τσουλούπης φάνηκε διόλου; ρώτησε τους συντρόφους του.
—  Όχι!
—  Δεν ήρθε ακόμα, του είπε ο ταβερνιάρης.
—  Κανένα μεζέ! Μα έτσι θα το πιούμε; φώναξε ο Μάλτας στον μάγερα.
Με γεμάτα τα ποτήρια καθόντανε γύρω στο τραπέζι. Δε μιλούσανε.
—  Μωρέ, έκανε ο Μάλτας, κανείς μας δε βγάζει μιλιά!
—  Στάσου να ’ρθει ο βασιλιάς των οργάνων και θα δεις!
—  Για σταθείτε να ρουφήξω κάνα δυο και σας λέω γω! είπε ο μελαχρινός με τα πλατιά χείλια.
—  Α, ναι, για σταθείτε να πλύνει ο Χειλάρμπεης το λάρυγγά του και τα χείλια του και θα δείτε πώς θα κόψει και θα ράψει!
—  Κατά φωνή... τους είπε ο ταβερνιάρης απ’ την πόρτα, γυρίζοντας σ’ αυτούς το πρόσωπο λίγο.
—  Ποιος είναι;
—  Ο κυρ Σπύρος.
— Ω!
—  Και μου φαίνεται να τα ’χει τσούξει!
—  Ω, ω, τώρα θ’ ακούσουμε φιλοσοφία!
Ένας κοντός, αδύνατος, ξανθός, με άσπρες τρίχες σπαρτές στο μουστάκι του, μπήκε γυρτός.
—  Ω! έκανε και στάθηκε ορθώνοντας το κορμί του. Βλέπω μαζεύτηκε η Γερουσία!
 —  Ορίστε, κυρ Σπύρο! του είπε ο Μάλτας. Ένα ποτηράκι στον κυρ Σπύρο!
—  Ευχαριστώ, ευχαριστώ! Είσθε πολύ ευγενής! του απάντησε αυτός σκύβοντας λίγο και βάζοντας το χέρι στο στομάχι του.
Και κάθισε.
—  Θα μου πείτε τα νέα σας; ρώτησε έπειτα, κοιτάζοντας τον Μάλτα και τους άλλους στη γραμμή.
—  Τα νέα, άσ’ τα! του απάντησε ο Μάλτας. Όπως γενήκαμε, άσ’ τα! Θα πάμε κατά διαβόλου! Γι’ αυτό δε θέλω να τα βάζω διόλου με το νου μου!
Ο κυρ Σπύρος άπλωσε το χέρι του σα να ’θελε να ορκιστεί:
—  Και άριστα κάνεις, φίλε μου! είπε. Εμείς οι μουσικοί πρέπει να είμεθα σαν τα αηδόνια! Να ψάλλουμε!... Χωρίς, εδώ... εδώ... δώστε προσοχή! Χωρίς ούτε σκέψις για τα εγκόσμια να περνά, να... αυτό... έτσι να διέρχεται απ’ τον νουν μας!... Τι ωραία λόγια! Χωρίς ούτε σκέψις να διέρχεται απ’ τον νουν μας για τα εγκόσμια!.
Ο Γιάλας δεν μπόρεσε να μη χαμογελάσει. Δεν ήταν η πρώτη φορά που άκουγε τον κυρ Σπύρο να θαυμάζει τα λόγια του μόνος και να τα ξαναλέει πολλές φορές, ενώ οι άλλοι δεν τον πρόσεχαν ή δεν του απαντούσαν.
Αυτή τη φορά όμως του απάντησε ο Χειλάρμπεης με τόνο πειραχτικό:
— Τι είναι αυτά! Ποια είναι τα ωραία λόγια που όλο μας λες! Τα εγκόσμια, οι σκέψεις, τ’ αηδόνια!
Ο κυρ Σπύρος στράφηκε σ’ αυτόν:
— Εσύ, του είπε δείχνοντάς τον, εσύ να φυσάς μόνο... γου... γου... το μπομπαρδίνο σου! Πιο πέρα να μην πηγαίνεις!
— Κι εσύ, ι... ι...
Και ο Χειλάρμπεης έκανε πως έπαιζε βιολί.
 Ο κυρ Σπύρος κοκκίνισε — ο Χειλάρμπεης τον περγελούσε ή μιλούσε με ανεβλάβεια για τον βασιλέα των οργάνων, όπως αυτός έλεγε το όργανο που έπαιζε. Αλλ’ ο Μάλτας μπήκε στη μέση:
—  Ασ ’ τον, κυρ Σπύρο μου, άσ’ τον, αυτός είναι Αφρικανός! Δεν τον λες πως η καταγωγή του είναι απ’ την Αφρική; Άσ’ τον!
Έλα, έλα! Εις υγείαν σου!...
Ο Γιαλας πήρε το κρασί του όπως και οι άλλοι και το ’φερε στα χείλια. Δεν ήπιε παρά λίγο και τ’ άφησε: Παλιάνθρωποι και κτήνη είναι όλοι, σκέφτηκε. Μη δε σε περγέλασαν και σένα αυτά... αυτά τα κτήνη;
—  Στο διάολο όλοι! Εκτός μόνο κείνου, κείνου του Σουλούπη, αυτουνού του ανθρώπου του βγαλμένου απ’ τη φυλακή! Στο διάολο! Στη φυλακή οι καλοί, κι έξω οι παλιάνθρωποι! Κι ο Μάλτας, κι αυτός...
Τρεις νέοι μπήκανε μέσα, οι δυο αδύνατοι και ο τρίτος με πλατιούς ώμους και χοντρό πολύ πρόσωπο και σχεδόν χωρίς μουστάκι.
—  Ορίστε, ορίστε! τους είπε ο κυρ Σπύρος.
—  Α, ευχαριστώ! Θα σας κάνουμε σήμερα αντικάμαρα! Θα καθίσουμε κει στη γωνιά! του απάντησε ο ένας κι έδειξε τη γωνιά που ήταν κοντά και γυάλιζε τ’ όργανο του Μάλτα και πάνω έλαμπε το καντήλι.
— Είν’ ιδρωμένος ο Κουράκος! Πήγε και γυμνάστηκε! είπε ο άλλος αδύνατος, για τον χοντρό νέο που έμεινε σιωπηλός.
—  Καλά, καλά, όπως θέλετε! 
Σε λίγο ο κυρ Σπύρος στράφηκε στους νεοφερμένους πάλι, που ήταν καθισμένοι στη γωνιά κοντά.
—  Εγνώρισα χθες κάτι συναδέλφους σας, τους είπε. Μου έκανε εντύπωση... εδώ, εδώ, κύριοι, δώστε προσοχή... μου έκανε εντύπωση, και το συζήτησα και μ’ έναν γιατρό, που όλοι οι καντάντες έχουνε αυτό εδώ, αυτό... πώς το λένε; το καρύδι!...
 — Είναι το ίδιο μήλο που κάθισε στου Αδάμ το λαιμό! είπε ο Χειλάρμπεης.
—  Τον κακό σου!... του απάντησε ο κυρ Σπύρος, χωρίς σχεδόν να στραφεί. Έπειτα στους άλλους: Αυτό που λέτε δω, το καρύδι, λέω...
Ο Γιάλας είδε τους δυο κορίστες να φέρνουνε το χέρι τους στο λαιμό, όμοια είδε να κάνει και ο αθλητής.
—  Μα τι κάνεις εσύ! Και συ κοιτάζεις το λαιμό σου! του φώναξε ο Μάλτας. Άδικα παιδεύεσαι, παιδί μου! Εσένα τη φωνή σου την έφαγε η γυμναστική, και γι’ αυτό δεν έχεις το καρύδι! Ξέρεις, είπε στον Γιάλα, πως η φωνή...
Ο Γιάλας είχε δει να ’χει πάλι επιθυμία να γελάσει, να μιλήσει, αλλά κρατήθηκε με μανία. Προσποιήθηκε ότι ακούει γέρνοντας το σώμα και γυρίζοντας λίγο τ’ αυτί του προς τον Μάλτα, τάχα ν’ ακούσει καλύτερα, και είπε με το νου του: Όχι, όχι, δε θα γελάσεις! Αρκετά γέλασες, χωρίς να θέλεις, για να ευχαριστήσεις άλλους!... Όχι, όχι! Το ’πα, θα γελάσω όταν... όταν... όταν!... Άκου τώρα, κουταμάρες!... Κι ευτύς ο Τσουλούπης ακόμα!
Ένας απ’ τους νέους που μιλούσε απ’ τ’ άλλο τραπέζι έλεγε πολλά «ξέρεις» στην ομιλία του, και αυτό του ’φερε δυνατά την ενθύμηση της Αγγέλικας. Έτσι μιλούσε κι αυτή, όλο το ’λεγε και το ξανάλεγε το «ξέρεις».
Κινήθηκε στο κάθισμά του, κάθισε καλύτερα κι έγειρε λίγο και κοίταξε έξω.
Αντικρύ, μες στον κήπο του μεγάλου σπιτιού, τα τρία κυπαρίσσια, το ’να κοντά στ’ άλλο, σα σε κύκλο, κουνούσαν τις κορυφές τους, σκύβανε σα να μιλούσανε, να λέγαν κάποιο μυστικό, και ταραζόντουσαν έπειτα σα να ξεκαρδίζονταν στα γέλια.
Κείνη τη στιγμή, στη μικρή ταράτσα που ’πεφτε στον κήπο, μια υπηρέτρια φάνηκε κρατώντας δυο παπούτσια μεγάλα και τ’ άφησε πάνω στο πεζούλι.
Αυτά του ’φεραν στο νου κάτι πόδια κομμένα ενός που σύντριψε, κομμάτιασε ένα τραμ μια μέρα, που τα νόμισε στην αρχή για παπούτσια μόνο... Και πάλι είδε ο Γιάλας τα εντόσθια του ανθρώπου σπαρμένα, το φουσκωμένο πλεμόνι στη μέση της γραμμής...
Θυμήθηκε και που, όταν πλησίασε και είδε το πτώμα το κομματιασμένο, ένα όμοιο με τα πτώματα των ζώων που αφήνουν άμα χορτασθούν όρνεα και σκύλοι, δε συγκινήθηκε, αλλά ψυχρός πολύ το έβλεπε, σα να είχε παγώσει η φρίκη και η λύπη μέσα του, και ευχαριστήθηκε πολύ γι’ αυτό τώρα.
Στο τραπέζι είχαν αρχίσει πολιτικά, και μάταια ο κυρ Σπύρος πολεμούσε να πάψουνε για να χαράξουν, όπως έλεγε, δυο νότες τα παιδιά.
Επιτέλους το κατόρθωσε κι έγινε σιωπή. Και τα παιδιά τού ’καναν τη χάρη. Βοηθώντας, ή κάνοντας μπάσο του Μάλτα, άρχισαν ένα τραγουδάκι, και μια αρμονία απλώθηκε στο βρομερό μαγαζί με το καπνισμένο ταβάνι.
— Ψυχές λευκές και ουράνιες! είπε ο κυρ Σπύρος λιγωμένος απ’ την αρμονία.
Την άλλη μέρα, καθισμένος ο Γιάλας στο γραφείο του, στο κατάστημα του Πλάτα, έγραφε. Κανείς άλλος δεν ήταν εκεί, στο βαθύ και γεμάτο κριθάρια και σανούς μαγαζί.
Στο νου του ερχόταν η Αγγέλικα, και κάθε τόσο σταματούσε την εργασία του για να σκεφτεί και πάλι για την απόφαση που είχε κάνει. Και ταραζότανε στην ενθύμηση των λόγων που ’χε ακούσει...
Το χθεσινό απόγεμα είχε πάει κει πέρα που καθόταν η Αγγέλικα κι είχε ρωτήσει γι’ αυτή κάτι γνωστούς του. Έμαθε πως κατοικούσε σ’ ένα βαθύ υπόγειο ενός καφενείου. Ο άντρας της, μέθυσος, χαρτοπαίχτης, ούτε φρόντιζε γι’ αυτή διόλου, και λέγανε μάλιστα πως την είχε παραδώσει στον καφετζή, σε κείνον δηλαδή που τους είχε δώσει το υπόγειο να κατοικούνε.
Αυτό τον είχε ταράξει, και μια επιθυμία τού ήρθε να την πάρει, να την αποσύρει απ’ εκεί, απ’ αυτούς...
Και τ’ αποφάσισε γρήγορα. Θα της το ’λεγε άμα την έβλεπε και θα την έπαιρνε μαζί του, σπίτι του.
Αλλά μετά, μετά άρχισε να τον ενοχλεί μια σκέψη. Τι θα την έκανε ύστερα; Μάταια, έλεγε στον εαυτό του, πως, άμα θα την απολάμβανε, θα την έδιωχνε. Νόμιζε πως ένιωθε μέσα του το ενάντιο, πως δε θα το έκανε. Όχι όχι, δε θα την έδιωχνε, δε θα την πετούσε στο δρόμο και θα ’μπλεκε!
Βλάκα, αυτό φοβούμαι, έλεγε, και καλύτερα να την αφήσεις όπου είναι! Θα μπλέξεις!
Και θέλησε να συμβουλέψει τον εαυτό του πως καλύτερο θα ’τανε να την έχει ερωμένη χωρίς να την έχει μαζί του. Αλλ’ ευθύς σ’ αυτό είπε: Όχι όχι, αδύνατο!... Τι είμαι γω!
Μα είναι δυνατόν, σκεπτότανε, να λυπηθεί πια! Πάει η λύπη γι’ αυτόν, πάει!... Θα την έπαιρνε την Αγγέλικα στο σπιτάκι του, θα την έβαζε με τη γριά Φυσαρμόνικα να κάθεται κι έπειτα: «Πήγαινε στον άντρα σου ή στον καφετζή σου!» θα της έλεγε.
Και αυτό πάλι ξακολούθησε, ή έκανε ν’ αρχίσει, και στο μαγαζί του Πλάτα την άλλη μέρα. Αλλ’ αυτή τη φορά είπε περγελαστικά στον εαυτό του: Αλήθεια, το πιστεύεις; Μωρέ, ξέρω γω! Άμα την απολαύσω, θα φύγει αυτό που βλέπεις, θα φύγει! Θα ξεθυμάνει!... Γι’ αυτή, το ύστερο ύστερο, σ’ ένα σπίτι τη βάζω, σ’ ένα σπίτι!... Ορίστε!...
Ο καταστηματάρχης ήρθε. Ήτανε με κάποιον χωριάτη και συμφωνούσε, όπως κατάλαβε, άλογο.
 Τον είδε να πηγαίνει στο ιδιαίτερο γραφείο του και τον άκουσε να λέει:
—  Για κοίτα το, ντε, να δεις και συ με τα ματάκια σου! Γιατί μ’ έσκασες, μ’ έσκασες!... Και γι’ αυτό το κάνω! Το βλέπεις; Για κοίτα το, ντε, καλά!... Ε, το βλέπεις; Τόσο μου στοιχίζει, όσο να το φέρω δω στο χάνι! Έφερα είκοσι μαζί! Βλέπεις λοιπόν; Και τι κέρδος σου ζητώ;... Είναι ντροπής! Μωρέ πουλάκι μου, δε θέλω να σε γελάσω, σε πήρα από καλό μάτι και το κάνω αυτό. Κι έπειτα, συ ξέρεις απ’ αλόγα, σε κατάλαβα! Δεν αξίζει περισσότερο!... Αυτό που ’κανα, να σου δείξω τα βιβλία μου, δεν το κάνει κανένας, κανένας... Ούτε ο Θεός!... Μα αδελφός του να ’ναι!... Είναι τα μυστικά μου!...
Σε όλους τα ίδια λέει, άμα βρει κανέναν!... είπε με το νου του ο Γιάλας. Ύστερα στον εαυτό του: Βλέπε τα! Σ’ το ’πα κι άλλοτε, αυτοί οι άνθρωποι είναι δυνατοί!... Δε λυπούνται κανέναν, κοιτάζουν να κερδίσουν, να ζήσουν καλά!... Εσύ;...
Η φωνή του Πλάτα πάλι:
—  Α, όχι, μην κόβεις ούτε πεντάρα! Θα δώσεις σωστές χίλιες διακόσιες! Σκέψου πως παίρνεις άλογο θεριό, το ’δες, από χάνι! Αράπικο!
Ναι, ναι, πρόσθεσε με το νου του ο Γιάλας, που κουβαλούσε τέσσερις πέντε μήνες άμμο και δεν τραβούσε, και γι’ αυτό μας το δώσανε!... Και μας στοιχίζει τετρακόσιες πενήντα!
Ο Πλάτας με τον χωρικό συμφώνησαν. Έμειναν στις χίλιες εκατόν εβδομήντα πέντε. Ο αλογοέμπορος του χάρισε ένα εικοσιπενταρικο, για να του δείξει, όπως έλεγε, πως το ’κανε γιατί τον πήρε από καλό μάτι.
—  Πάμε να σου δωσω τώρα έναν καφέ; του είπε άμα τελειώσαν.
Και φύγανε.
Αυτοί είναι οι δυνατοί! είπε πάλι ο Γιάλας στον εαυτό του. Δε λυπούνται, οι άτιμοι, κανέναν, κανέναν, τον εαυτό τους μόνο!... Όχι σαν και σένα!... Τότε, μάλιστα, βλάκα, τότε!...
Έσφιξε τα δόντια και κούνησε το κεφάλι δεξιά κι αριστερά. Η λύπη, η λύπη! Και να μην κάνει καμία κακιά πράξη το παιδάκι!... Ε, ρε κουνενέ! Βλάκα!... Ας είναι όμως, ευτυχώς πάει, πάει! Θα το δούμε! Τι θα δεις; Να, άρχισε, και μεθαύριο, ύστερα από λίγες ημέρες, θα το δεις!...
Σε λίγο θέλησε να γράψει, αλλά του ήρθε η ενθύμηση της Αγγέλικας και κοίταξε την ώρα. Πλησίαζε μεσημέρι.
Σηκώθηκε και, πηγαίνοντας στην πόρτα, κοίταξε έξω. Ζητούσε έναν μικρό υπηρέτη.
Σ’ ένα σπίτι, που λες, τη βάζω έπειτα, σ ένα σπίτι! είπε.
Είδε τον Πλάτα να ’ρχεται. Κι είχε το πρόσωπο όλο ευχαρίστηση.
— Άντε πήγαινε να φας! του είπε αυτός.
Ο ουρανός ήτανε συννεφιασμένος. Σύννεφα κομματιασμένα είχαν πέσει και κρύψει τον ήλιο.
Βάδιζε γρήγορα να φτάσει στα δέντρα, μες στον κήπο όπου θα τη συναντούσε. Είχε τώρα που βάδιζε μια λαχτάρα να φτάσει γρήγορα, να τη δει. Οι άλλες σκέψεις του, μόλις τον πλησίαζαν, εδιώχνονταν, διαλύονταν απ’ τη λαχτάρα, σα σύννεφα απ’ ορμητικόν άνεμο.
Μες στον κήπο δεν ήταν κανείς! Τα δέντρα μόνα κουνιόντουσαν, τινάζονταν, ρίχνοντας τα φύλλα τους, άφηναν φωνές, στενάζανε...
Έφτασε στο μέρος που της είχε πει κι έκανε να πιστέψει πως δε θα ερχόταν, αλλ’ είδε μια μορφή να σηκωθεί κοντά απ τη μαρμαρένια σκάλα. Ήταν αυτή!
Γρήγορος, την πλησίασε.
Χτενισμένη σήμερα, και το πρόσωπό της είχε ίχνη πούδρας. Τα μάτια της λάμπανε όπως όταν τη γνώρισε.
 —  Έλεγα πως δε θα ’ρχόσουνα! της είπε.
—  Τι λέτε!
Της είπε να περπατήσουνε μες στα δέντρα, και κούνησε το κεφάλι της λέγοντας:
—  Ναι, ναι, όπως θέλετε!
Και μπήκανε μες στα δέντρα, που κουνιόντουσαν, φωνάζανε μανιακά.
Περπατήσανε λίγο σιωπηλοί.
Την είδε να τον κοιτάζει από κάτω, γέρνοντας το κεφάλι.
—  Άλλαξα, ε; Πώς σου φαίνομαι; τη ρώτησε.
—  Όχι διόλου! Ίδιος είσθε! του απάντησε.
Αυτός ζητούσε να της πει ό,τι είχε σκεφτεί. Και δε δυσκολεύτηκε. Θυμίζοντας τα περασμένα, την αγάπη του, που, καθώς της είπε, πάντα βρισκότανε στην καρδιά του, έφτασε κει που ήθελε.
Αυτή δέχτηκε χωρίς πολλά, και μάλιστα πολύ γρήγορα. Θα τον ακολουθούσε αύριο στο σπίτι του, ό,τι αυτός ήθελε...
Ο Γιάλας αυτό το γρήγορο το απέδωσε στο κατρακύλισμα που χε πάθει. Παρατήρησε όμως ότι κάθε τόσο έσβηνε κείνο το σκανδαλιάρικο που τον έκανε να την επιθυμεί άλλοτε τόσο, κι έπαιρνε ένα παιδικό.
Είναι τα ίχνη της τρέλας! σκέφθηκε. Δεν μπορεί να μην αφήσει, όπου πατήσει, ίχνος!
Αλλ’ όταν την άφηνε να προχωρεί λίγο εμπρός κι έβλεπε ένα σώμα καλοφκιαγμένο, όμορφο, προκλητικό να φαίνεται μέσ’ απ’ τα παλιόρουχα, η επιθυμία του πιο δυνατή ξεπηδούσε, δυναμωμένη και απ τη σκέψη πως δε θα περνούσε και πολύ και θα ’σφιγγε κείνο το σώμα στην αγκαλιά του.
Όταν έκανε να φύγει, αφού είπανε να συναντηθούνε στο ίδιο μέρος, την ίδια ώρα, αυτή τον κράτησε:
— Κάτσε ακόμα! του είπε.
 Τον έπιασε και απ’ το σακάκι. Είχε όμως τόσο παιδικό, τόσο αφέλεια αυτή της η κίνηση, που αισθάνθηκε συγκίνηση. Κι έμεινε λίγο.
Στο δρόμο όμως, όταν χωρίσανε, έλεγε: Βρε, ας την απολαύσω εγώ τώρα κι έπειτα βλέπουμε! Μα είδες πως τα φουρνίζω τα ψέματα! Απ’ τον καιρό κείνο, δεν είχα πάψει να την αγαπώ!...
Κάτι θυμήθηκε: Βρε, βρε! έκανε. Αλήθεια, για θυμήσου που δεν της είχες πει ποτέ τότε ότι την αγαπάς, και με τρόπο το απέφευγες! Γιατί ήθελες, λέει, να μη λες ψέματα, επειδή δεν αισθανόσουνα σωστή αγάπη γι’ αυτή! Μα τι βλάκας ήμουνα!...
Αφού έφαγε, επέστρεψε στο γραφείο του.
Στο στενό έμπασμα της δεύτερης εισόδου που μπήκε, ένα υποσκότεινο, είδε κάποιον να εμποδίζει το πέρασμα, σκυμμένος, με το σώμα του. Κάτι έφκιαχνε ή κοίταζε κάτω.
—  Μια στιγμή, παιδί μου! του είπε για να περάσει.
Ο άνθρωπος σηκώθηκε και του απάντησε:
—  Ορίστε, πατέρα μου!
Κοιταχτήκανε.
—  Δε σας γνώρισα, του είπε ο Γιάλας, μ’ αυτά τα ρούχα!
Ήταν ο ανεψιός του Πλάτα και φορούσε κάτι παλιά σταχτιά ρούχα, ενώ πάντοτε ήταν καλοφορεμένος, με μπλε μαρέ ρούχα.
Αυτός δε μίλησε, αλλά τον κοίταξε με περιφρόνηση.
Ο Γιάλας μπήκε μέσα τρίζοντας σιγά τα δόντια του: Πού θα μου πάτε! Α, α! Θα σας πιώ το αίμα! έλεγε.
Κάθισε στη θέση του και στράφηκε και κοίταξε στη στενή είσοδο.
Άτιμε! Φτάνει να γίνει και θα δεις! Εδώ, εκτός απ’ τον Τσου-λούπα, εκτός απ’ αυτόνα, τους άλλους τους βρήκες σε μια κουταλιά νερό, πνίχ’ τους, πνίχ’ τους! έλεγε στον εαυτό του. Αυτό να γίνει θέλω! Άσ’ την εκείνη! Τι να τους κάνεις τους έρωτας! Εδώ, εδώ! Ή θα γίνεις κάτι, να μην έχεις κανέναν ανάγκη, ή να βουλιάξεις ! Να σε κρεμάσουν καλύτερα! Στην καρμανιόλα εκατό φορές!...
Η ματιά του πήγε έξω. Κείνη τη στιγμή ένας νέος καλοντυμένος είχε σταθεί έξω απ’ ένα παράθυρο ανοιχτό και φώναξε:
— Μαμά!...
Μια γυναίκα μεσόκοπη, με κόκκινη ρόμπα, φάνηκε στο παράθυρο. Κάτι της ζήτησε και του το έδωσε. Και ο νέος έφυγε, ενώ η μητέρα του, σκυμμένη, τον κοίταζε.
Μαμά, έκανε ο Γιάλας, μαμά! Εγώ δεν είχα ποτέ μαμά, μάνα!
Και ζήτησε, ή στράφηκε ο νους του πίσω και σα σε σκοτεινό μέρος, ζητώντας το πρόσωπο μάνας. Άδειο ήταν το μέρος και κανένα πρόσωπο δε φάνηκε. Στη θέση όμως που θα φαινόταν το πρόσωπο της μάνας, ή του πατέρα, είδε δυο πρόσωπα να παρουσιασθούνε. Ένα ήτανε με μακριά γένια και ράσα και τ’ άλλο γυναίκας μελαχρινής.
Αυτός με τα μακριά γένια ήταν ο θείος του, δεσπότης, που τον ανάθρεψε, και η γυναίκα, κάποια συγγενής του, ανεψιά του, έτσι την έλεγε, που έμενε μαζί του. Και σα να τον είδε ο Γιάλας πάλι, με δίχως ράσο, με το μέσα θαλασσί φόρεμά του, ζωσμένο, ξεσκούφωτο, με τα μαλλιά τυλιγμένα σα γυναίκας, να ’δε την κόκκινη μύτη του και ν’ άκουσε τη βροντερή φωνή του να τραγουδεί:
Ντερπεντέρισσα Βασίλω στρώσ’ το μπράτσο σου να γείρω...
Δεν ήταν και κακός. Τον έστελνε σχολείο, τον άφηνε να παίζει... Αλλ’ εκείνη, εκείνη!... Μια στρίγκλα, μια στρίγκλα, που κάθε τόσο αφορμές θα ’βρισκε να τον κατηγορήσει! Τον άφηνε νηστεία. Αυτός, ο Γιάλας, τα ’λεγε όλα στους φίλους του, προπάντων στον Τσουλούπη, του έλεγε τι τραβούσε και τελείωνε πάντα έτσι:
 —  Αχ, αν είχα κι εγώ τη μάνα μου ή τον πατέρα μου, δε θα τα τραβούσα αυτά!
Απ’ όλους τους φίλους του, ο Τσουλούπης, ένα παιδί που δεν πήγαινε σχολειό, αλλά γύριζε έτσι, χωρίς να κάνει τίποτα, αυτός μόνο τον λυπόταν πολύ και θύμωνε για την τυραννία που του κάνε η θεια του, όπως την ονόμαζε ο Γιάλας. Φορούσε και τότε ο Τσουλούπης τσαρούχια, και κάθε απόγευμα πήγαιναν στον πετροπόλεμο μαζί. μια φορά του ’χανε σπάσει το κεφάλι...
Ο Γιάλας χαμογέλασε. Σα να ’δε πάλι, σβηστά όμως, τον Τσουλούπη μικρό, με τα τσαρούχια του, να πετά τη σημαία του, ένα μαντίλι που ’χε πάνω ζωγραφισμένο τον Αθανάσιο Διάκο, και ν’ αρπάζει το μέτωπό του. Κείνη την ημέρα τον είχαν προβιβάσει σε σημαιοφόρο, αλλά δεν του βγήκε σε καλό.
Στην πόρτα ομιλίες.
Μπήκε ο Πλάτας με κάποιο φίλο του. Τους άκουσε να μιλάνε για πολιτικά και πρόσεξε τι λέγανε.
Κούνησε το κεφάλι με φοβέρα: Καλά, καλά! Μωρ’ έχετε να πάθετε! Μα θα γίνει; Ε, κι αν δε γίνει;... Γίνει δε γίνει, εγώ πήρα το δρόμο μου! Μόνο για την υποστήριξη!...
Σα ν’ άκουσε όμως τη φωνή του Τσουλούπη να του λέγει:
—  Είναι τελειωμένο! Θα πάθουνε τον τάραχό τους! Εμείς όμως τη δουλειά μας! Ο λύκος στην ανεμοζάλη χαίρεται!...
Είχε νυχτώσει πολύ που ’φυγε. Οι δρόμοι ήτανε βρεμένοι και κάπου κάπου ψιχάλες πέφτανε.
Ώρες ολόκληρες, βροχή δυνατή, με κεραυνούς, έλουζε την πόλη και τον εμπόδισε να φύγει.
Και πήγαινε χωρίς να σκέπτεται τίποτα. Ο νους του -βρήκε που το παρατήρησε- έμοιαζε με τον ουρανό το σκοτεινό που τον σκέπαζε, που δεν έριχνε πια βροχή, ούτε πύρινες κορδέλες να σχίζουν τον αέρα.
Είδε στον ασφαλτωμένο δρόμο, που γυάλιζε απ’ τα νερά, σκιές να τρέχουνε μαζί του, να τον ακολουθούνε, σκιές μεγάλες. Μια πλατιά, σα ζωντανή σκέπη του Άδη, φευγάτη απ’ τα καταχθόνια βασίλειά του, έτρεχε, τον ακολουθούσε κι αυτή...
Τα δέντρα φεύγανε, μαζευόντουσαν στο πέρασμά του, αλλά τα μυτερά κυπαρίσσια, οι κορυφές τους, σαλεύανε, κουνιόντουσαν σα μπηχτές μέσα κει, ή σαν ουρές δαιμόνων, που το σώμα τους βρισκόταν χωμένο στη γη...
Του ήρθε κάποια ευχαρίστηση να πιστέψει πως ήτανε δαίμονας, και γι’ αυτό τα δέντρα μαζευόντουσαν στο πέρασμά του, και γι’ αυτό τον ακολουθούσε κείνη η σκιά, που την είδε σα σκέπη του Άδη... Ήτανε για να τον προφυλάει...
Ξαφνικά άστραψε μακριά.
Η λάμψη αυτή του έφερε στο νου, χωρίς να υπάρχει καμιά σχέση, το πλεμόνι το φουσκωμένο του ανθρώπου, έπειτα τ’ άλλα μαυριδερά εντόσθια και τα πόδια τα κομμένα με τα παπούτσια.
Είδε, ή του φάνηκε πως είδε, στην ενθύμησή τους μια χαρά, μια ευχαρίστηση...
Θα το δεις, είπε στον εαυτό του, εγώ αληθινά, κατά βάθος είμαι κακός! Και θα κατορθώσω να γίνω σωστός δαίμονας!...
Στην ταβέρνα βρήκε όλους μαζεμένους. Κείνη τη στιγμή έλεγε ο Μάλτας:
—  Ο κατεργάρης είναι τσαλακωμένη εξυπνάδα!
—  Όμορφο λόγο είπες! του απάντησε απλώνοντας το χέρι του ο κυρ Σπύρος.
Είδε που αισθάνθηκε ευχαρίστηση που τους βρήκε, κι έκανε να μιλήσει κι αυτός, ν’ ανακατευτεί στην ομιλία, να γελάσει, και θύμωσε: Μα πάλι τα ίδια!...
 Κι έμενε σιωπηλός, ή με λίγα λόγια, σοβαρός.
Ο Τσουλούπης ήρθε σε λίγο. Πήρε μια καρέκλα και πήγε κοντά του:
— Ξέρεις, του είπε σιγά, αύριο στις εννιά!
Μεθυσμένος πήγε και πλάγιασε. Τον πήρε ευθύς ο ύπνος, ένας ύπνος βαθύς και όλο όνειρα.
Έβγαινε απ’ ένα υπόγειο βαθύ, κι έξω απ’ την πόρτα του είδε σ’ έναν ψηλό στύλο, πολύ ψηλό, μπηγμένο στη γη, έναν άνθρωπο δεμένο ψηλά, στην άκρη του.
Μια γυναίκα που βρισκόταν εκεί κάτι του ’πε γι’ αυτόν τον δεμένο. Αλλά σε λίγο είδε πως αυτός ο ίδιος βρισκότανε ψηλά δεμένος στο στυλό.
Πρόσωπα πολλά, πολλά τον πλησιάζανε κοντά κοντά στο πρόσωπο, σα να ’χανε φτερά να στεκόντουσαν στον αέρα κι ύστερα με γέλιο γινόντουσαν άφαντα. Κι έβλεπε και πολλά γνωστά του πρόσωπα.
Τον Μάλτα, τον κυρ Σπύρο, τον Χειλάρμπεη και όλους τους άλλους που συχνάζανε στο μαγερειό του Τσιμπίδα.
Κι είχε αυτός γυρμένο το κεφάλι κι αισθανόταν υπερηφάνεια για το μαρτύριο που του ’καναν, που τον είχαν καταδικάσει.
Ύστερα είδε πως πήγαινε νύχτα με κάποιον. Κι αυτός ήταν ένας φίλος του παλιός, πεθαμένος από λίγα χρόνια. Και περπατούσαν ο ένας στηριγμένος στον άλλον. Είχε παρατηρήσει στο δρόμο πως αυτός είχε παχύνει. Και ήξερε στον ύπνο του πως ο φίλος του δε ζούσε.
Κοντά ή απ’ έξω απ’ ένα σπίτι που ’μοιαζε με το σπίτι της πόλης που ’μενε με τον δεσπότη, αυτός ο φίλος του τραβήχτηκε απότομα και του είπε:
— Είναι ώρα να πάω στην τρομοκρατία μου!
 Και πριν προφτάσει να τον εμποδίσει, άρχισε να φεύγει, χωρίς να τρέχει, αλλά τόσο γρήγορα, που τον έχασε.
Παρατήρησε όμως ότι, αν και πεθαμένος, παραμέριζε για να μη συγκρουστεί με τους διαβάτες και ότι κι αυτοί το ίδιο κάνανε, του ’καναν τόπο για να περάσει.
Ξύπνησε, ενώ έβλεπε πως τον κυνηγούσε μεγάλη φωτιά, που με δύναμη και τρομερή γρηγοράδα κατέκαιε την πόλη όπου περνούσε. Κι έτρεχε να σωθεί, ενώ έβλεπε πίσω του τη φωτιά γρήγορα να τον ακολουθεί καίοντας σπίτια, τα πάντα.
Και ξύπνησε ιδρωμένος, ταραγμένος: Μα τι όνειρο είναι αυτό! είπε. Μπα, παράξενο όνειρο!... Α στο διάολο!...
Στο νου του ήρθε η Αγγέλικα, αλλά, κοντά σ’ αυτό, γρήγορα θυμήθηκε τα χθεσινά, και τον έκαναν να θυμώσει, να ταραχτεί με τον εαυτό του.
Α, δεν υποφερόταν!... Τον θυμήθηκε διαχυτικό, να μιλά σε όλους, να συζητά, και μάλιστα να τραγουδά!
Του ήρθε κάτι κακό να κάνει στον εαυτό του και σηκώθηκε μανιακός.
Είδε τα ρούχα του πεταμένα σε μια καρέκλα, άλλα κάτω, το πουκάμισό του σε μια γωνιά ριγμένο, το καπέλο του, και τα κοίταξε με έχθρα, σα να ’ταν κάποιου θανάσιμου εχθρού του ρούχα.
Κι είχαν έρθει κι άλλοι μαζί τους, στην παρέα τους. Και με όλους μιλούσε αυτός, με όλους γελούσε, είχε πιάσει φιλία!...
Δεν μπορούσε όμως να θυμηθεί πως ήταν αυτοί και ποιοι ήταν. Έβλεπε, σα μέσα σε σκοτάδι, τα πρόσωπά τους να κινούνται και για μια στιγμή τα σύγχυσε με τις μορφές που ’χε δει στον ύπνο του, όταν έβλεπε πως ήτανε στο στύλο ψηλά δεμένος.
Άκουσε τη γριά Φυσαρμόνικα, όπως την έλεγε, μέσα στ’ άλλο δωμάτιο να μιλά, κάτι να λέει. Σ’ αυτόν θα μιλούσε, δίχως άλλο.
 Η φωνή της γριάς τον ενόχλησε.
—  Σκάσε, στο διάολο! της φώναξε άγρια.
Η φωνή της γριάς έπαψε.
Έχω τη φούρκα μου, να ’χω κι αυτή! είπε κι άρπαξε τα ρούχα του για να ντυθεί. Ξέρω γω, ξέρω γω! έλεγε κουνώντας το κεφάλι, καθώς ντυνότανε γρήγορα.
Κι επειδή η ενθύμηση της Αγγέλικας όλο έκανε να φανεί, είπε με θυμό: Άσε με και συ τώρα!
Και ντύθηκε τραβώντας τα ρούχα του με δύναμη σα να ’θελε να τα ξεσχίσει. Το ’δε αυτό που ’κανε και θέλησε να συμβουλέψει τον εαυτό του, αλλά τίποτα!
Στο διάολο!
Όταν πάλι πήγε στον καθρέφτη για να σιάξει τα μαλλιά του, κοίταξε άγρια τη μορφή του: Για, μούτρα! έκανε δείχνοντάς την. Ους, στο διάολο! Πρόστυχε, κούφιε! Τίποτα δε θα γένεις!
Και τραβήχτηκε να μην τη βλέπει.
Θα κοπεί και το κρασί, είπε σε λίγο, κι έτσι θα ’χω τα λογικά μου να προσέχω! Πάει, ό,τι έγινε έγινε τώρα! Και δεν είδες, βρε, πως απ’ την ημέρα που κάνεις τον σοβαρό, που άλλαξες, ας πούμε, λίγο, όλοι αρχίσανε να σε σέβονται; Βλάκες, ηλίθιοι είναι οι άνθρωποι, κτήνη σωστά, και κάτι πιο πολύ!
Πάλι άκουσε τη φωνή της γριάς, έξω απ’ την πόρτα τώρα, και μικρό ξύσιμο σ’ αυτή...
Ορμητικά πήγε κι άνοιξε.
—  Τι θέλεις; ρώτησε τη γριά, που φάνηκε, μια γριά με ζαρωμένο, πολύ ζαρωμένο πρόσωπο.
—  Να, τις μπάλωσα! του ’πε αυτή δείχνοντας ένα ζευγάρι κάλτσες κίτρινες, μπαλωμένες μ’ άσπρη κλωστή.
Η ματιά του πήγε στις κάλτσες, έπειτα πάλι στο καταζαρωμένο πρόσωπό της.
 Τα μάτια της ήσυχα τον κοίταζαν. Αλλά γιατί του φάνηκαν τώρα να μοιάζουνε στην έκφραση με τα μάτια ενός σκυλιού που ’χε και που το σκότωσε έπειτα;...
Έκανε έναν τιναγμό και της είπε:
—  Τώρα πάει! Βαριούμαι να τις βγάλω!... Αύριο!
Και διορθώνοντας το καπέλο του βγήκε και πήγε προς την πόρτα.
—  Μα τι θα φάμε σήμερα; άκουσε τη γριά να του λέει.
Σταμάτησε. Έφερε το χέρι του στο μουστάκι του και είπε σιγά:
—  Α, ναι, πρέπει και να φάμε!... Μα και τι να φάμε, γριά; Έχεις ακόμα λεπτά;
—  Ναι, ναι!... Τι λες να πάρω, λοιπόν;
Μια σκέψη του ήρθε, φέροντας σαν άνεμος δυνατός την αναστάτωση...
—  Πάρε ό,τι θέλεις, ό,τι σ’ αρέσει! της είπε φεύγοντας γρήγορα.
Το μεσημέρι πήγε στο ίδιο μέρος του κήπου και βρήκε την Αγγέλικα και την οδήγησε στο σπίτι του.
Δεν πήγαιναν μαζί. Αυτός εβάδιζε μπρος, για να μην τον βλέπουνε να πηγαίνει με μια κακοντυμένη, κι αυτή πίσω, σε αρκετή απόσταση. Κάθε τόσο γύριζε και κοίταζε αν τον ακολουθούσε. Κι αυτή πήγαινε όπου αυτός.
Όταν έφτασε σπίτι του, άφησε την πόρτα ανοιχτή, και η Αγγέλικα μπήκε μέσα.
Για τη γριά Φυσαρμόνικα δεν τον έμελε. Της το ’χε πει απ’ την άλλη μέρα. Της είχε πει, ή άρχισε έτσι:
— Έλα να σου πω ένα νόστιμο! Χτες...
Η γριά Φυσαρμόνικα, άμα τ’ άκουσε, κάτι θέλησε να πει, αλλ’ αυτός, που ’χε θυμώσει γιατί της έδινε λόγο, τη διέκοψε:
 —  Και τι με μέλει μένα τι θα πει ο κόσμος!... Εγώ...
Σταμάτησε γιατί του φάνηκε πως δικαιολογιόταν κι έφευγε απ’ ό,τι έπρεπε να κάνει.
—  Έτσι θέλω! της είπε και τραβήχτηκε.
Και η γριά Φυσαρμόνικα τη δέχτηκε την Αγγέλικα μαζεμένη σα σκυλί που ’φαγε ξύλο, γιατί γάβγιζε, κοιτάζοντάς την όμως όχι με καλή ματιά. Αυτός το είδε.
—  Άκου δω! της είπε σύροντάς την κοντά στο παράθυρο. Γι’ αυτή που βλέπεις, να σ’ το πω πιο καλά, εγώ είχα χαλάσει άλλοτε κόσμο! Θέλω να την περιποιείσαι! Ακούς; Σαν και μένα!...
Την ημέρα αυτή υπήρχε μεγάλη κίνηση στους δρόμους. Κόσμος έτρεχε πάνω κάτω, μιλούσε, συζητούσε, και χίλιες φήμες γυρίζανε.
Άκουσε να λένε για κρυφή επιστράτευση κι άλλα πολλά... Αυτό και που είδε τον κόσμο έτσι, την ταραχή του, τον έκαναν να πει: Για κει πάμε, και τρέχοντας μάλιστα!
Μες στο κατάστημα, όταν πήγε, βρήκε τον Πλάτα να μιλά μ’ έναν φίλο του. Μιλούσανε για την κατάσταση, χτυπώντας άγρια την κρυφή επιστράτευση...
Τους κοίταξε κρυφά, σηκώνοντας το μάτι λίγο, κι είπε με το νου του: Τι έχετε να πάθετε!
Κάτι του είπε ο Πλάτας για έξω, πως είδε κι αυτός τα πράγματα, ενώ άλλοτε δεν του μιλούσε διόλου, εκτός όταν επρόκειτο για εργασία.
Του απάντησε κάνοντας τον αδιάφορο.
Άκουσε τη φωνή του, όταν απαντούσε στον Πλάτα, και του φάνηκε να έμοιαζε καταπληκτικά με του Μάλτα, σα να ’ταν κρυμμένος ο Μάλτας μέσα και μιλούσε!
Οι δαίμονες αληθινά με βοηθούνε! Έχω δίκαιο να το λέω! είπε.
Και όταν ήταν ακόμα ο Πλάτας με τον φίλο του, και όταν έφυγε, αισθανόταν ο Γιάλας την καρδιά του να πετά στην ενθύμηση της Αγγέλικας.
Ξαφνικά όμως είδε να μη θέλει πια ν’ ανακατευτεί σ’ αυτό που ’χε αποφασίσει, να ζητά την ήσυχη ζωή κοντά της, κοντά στην Αγγέλικα, και ν’ άφηνε την εκδίκηση και τη ζήτηση του πλούτου...
Να τα, να τα! Δεν το ’πα! έκανε και σηκώθηκε. Θέλει την ησυχία, κοντά της! Και ας είναι για πάντα δούλος, τιποτένιος! Όχι, όχι, θα σε πάω κει, εκεί!... Κι αυτή θα τη διώξεις!...
Καθώς έλεγε αυτά τα τελευταία, του φάνηκε πως βαθιά άλλα βρισκόντουσαν, αντίθετα...
Και μ’ αυτό πάλι έπεσε στο άλλο, στο φόβο μη δεν τη διώξει, μην μπλέξει με μια γυναίκα φτωχιά και που ’χε κατρακυλήσει, είχε κυλιστεί στην ατιμία.
Ζητούσε να πείσει τον εαυτό του πως θα την έδιωχνε, λέγοντάς του τα ίδια σχεδόν λόγια που του ’χε πει άλλοτε και ότι μάλιστα καλύτερα ήτανε γι’ αυτόν που ’χε αυτή ξεπέσει. Αυτά έλεγε, αλλά νόμιζε πως ανακάλυπτε, ίσα ίσα γι’ αυτό το τελευταίο, τη λύπη, τη λύπη κρυμμένη, τη λύπη που μισούσε και που δεν μπορούσε ακόμα να διώξει απ’ την καρδιά του.
Όχι, όχι, το ’πα! είπε στο τέλος. Η γυναίκα αυτή θα πάει μετά πέντε μέρες στη δουλειά της! Θ’ αλλάξεις σπίτι! Δε θα σ’ έβρει! μια απόφαση είναι!...
Άκουσε τον άνεμο να φυσά με κάτι κυματισμούς που σταματούσανε ξαφνικά. Έπαψε. Ακούστηκε μακριά, πέρα, και του φάνηκε σαν ομοβροντίες πυροβόλων, και πάλι μεμιάς ξέσπασε κοντά. Δε θρηνούσε, ούτε έβγαζε φωνές, ήτανε σαν κρότος μάχης μεγάλης, κρότοι πυροβόλων... Και απ’ την αταβάνωτη σκεπή αισθάνθηκε μύριες πνοές ψυχρές να μπαίνουν.
 Πιο νωρίς απ’ άλλοτε, ο Πλάτας του ’πε να φύγει.
Πήρε το δρόμο να πάει πρώτα στο σπίτι του, για να δει τι έκανε η Αγγέλικα. Όσο και αν έκανε να τραβήξει αλλού πρώτα, σερνότανε να πάει σ’ αυτή. Είδε να ’χει κι ένα φόβο.
Ας πάω να δω, είπε. Κει είναι ή το ’σκασε! Κι ύστερα από λίγο, κουνώντας το κεφάλι: Δεν το ’πα, δεν το ’πα!... Α, αλίμονο! έκανε.
Ο ήλιος είχε δύσει απ’ ώρα και το σκοτάδι ερχόταν. Ακόμα όμως στη συννεφιασμένη δύση υπήρχε ένα σκοτεινό κοκκίνισμα.
Είδε ψηλά δυο κοράκια να πηγαίνουνε γρήγορα, με δυνατές φτερουγές, προς το βουνό.
Όταν έφτασε στο σπίτι του, είχε σκοτεινιάσει καλά.
Μπα, για πώς κάνει η καρδιά μου! είπε, που αισθάνθηκε την καρδιά του να χτυπά ανήσυχα.
Στον κρότο των βημάτων του στην αυλή, η γριά Φυσαρμόνικα άνοιξε την πόρτα.
Αυτός μπήκε μέσα.
—  Πού είναι; ρώτησε κοιτάζοντας τριγύρω.
—  Παιδί μου, έφυγε!
—  Τι λες, μωρή! Έφυγε! Θα την έδιωξες!...
—  Στάσου, παιδί μου! Άμα έφυγες, σε λιγάκι, δεν μπορούσε να καθίσει, ήθελε, λέει, να σ’ έβρει...
Αυτός γύριζε πάνω κάτω. Αισθανότανε να ζαλίζεται, τα πόδια του να ’χουν κοπεί...
—  Γριά Φυσαρμόνικα, γρήγορα να πας να τη βρεις! της είπε σταματώντας στη μέση του δωματίου. Θέλω να τη βρεις ή να μη γυρίσεις και συ!...
Κείνη τη στιγμή η πόρτα χτύπησε.
—  Να, αυτή θα ’ναι! έκανε η γριά Φυσαρμόνικα και πήγε γρήγορα, καμπουρωτά στο παράθυρο και τ’ άνοιξε.
—  Δε σ’ το ’πα! είπε άμα κοίταξε.
 Αυτός ησύχασε, είδε τη γαλήνη να του έρχεται και πήρε ψυχρό ύφος.
Η Αγγέλικα μπήκε.
—  Ναι, να τος! έκανε καθώς μπήκε.
—  Μα πού ήσουνα; τη ρώτησε αυτός σουφρώνοντας τα φρύδια.
—  Είχα βγει να σ’ έβρω! του απάντησε κοιτάζοντάς τον με τα γαλανά γλυκά μάτια της.
Τι να της πει; Για λίγο κοιταχτήκανε σιωπηλοί. Είδε ένα κοκκίνισμα να φαίνεται στο πρόσωπό της, που δεν πίστευε να βρισκόταν τέτοιο πια σ’ αυτή.
Η γριά Φυσαρμόνικα είχε φύγει, για να τους αφήσει μόνους. Αυτός την έσυρε στο δωμάτιό του, που φωτιζόταν απ’ το ασθενικό φως του λυχναριού.
—  Έλα, της είπε, πάμε μέσα! Θέλω να μου πεις καλά γιατί έφυγες!
Και κάθισε βάζοντάς τη μες στα γόνατά του να καθίσει.
—  Για πες μου, λοιπόν, γιατί έφυγες;
—  Για να ’ρθω να σ’ έβρω! του απάντησε. Μα, ξέρεις, δεν μπορούσα πια, μου ’ρθε μια πλάκα στην καρδιά μου! Η γριά, η καημένη, είναι καλή! Πώς έκανε για να μη...
Μιλούσε σα μικρό κορίτσι και δε στρεφόταν παρά λίγο σ’ αυτόν. Αλλ’ όταν έλεγε πως η γριά ήθελε να την κρατήσει, αλλά της έφυγε, καθώς κούνησε το κεφάλι της, της ήρθε κι ένα γέλιο μικρό, μικρό, αλλά σκανδαλιάρικο, γεμάτο ηδονή, ή που ’κρυβε ηδονή, υπόσχεση έρωτα, ηδονής...
Την έσφιξε δυνατά στην αγκαλιά του και φίλησε τα ωχρά της μάγουλα. Κι άρχισε να της λέει λόγια αγάπης, να κάνει και όρκους. Στο νου του όμως ξαφνικά ήρθαν κείνα που ’λεγε να κάνει, οι αποφάσεις του και, ακουμπώντας το στόμα του στο λαιμό της πίσω, είπε μ’ ένα κούνημα του κεφαλιού, κάνοντας ότι τη φιλεί:
 — Ύστερα, ύστερα, άφησε με τώρα, ύστερα θα το σκεφτώ, δεν μπορώ τώρα! Άφησε με!
Βγήκε πάλι έξω, αφού έφαγε, για να πάει να βρει τον Τσουλούπη, όπως είχανε μείνει σύμφωνοι.
Έκανε ψύχρα, αλλ’ αέρας δε φυσούσε, είχε κοπεί. Η σελήνη, λευτερωμένη από σύννεφα, όμως ακόμα φώτιζε...
Λίγα βήματα απ’ το σπίτι του απάντησε κατσίκες, τραγιά, που τα οδηγούσαν για σφάξιμο.
Μια κατσίκα στάθηκε για ανάγκη της, αλλ’ ο άνθρωπος, ένας μεγάλος μάγκας, άρπαξε μια πέτρα και της την πέταξε με δύναμη. Η πέτρα βρήκε την κατσίκα στο πόδι.
Ο Γιάλας την είδε, που ’φευγε γρήγορα ν’ ακολουθήσει το κοπαδι, να κουτσαίνει.
Να οι άνθρωποι! είπε με αγανάχτηση. Τους βλέπεις; Κι έπειτα, δεν έχω δίκαιο! Μωρέ, χτύπα τους, χτύπα τους όλους! Κάνε τους ένα σωρό από κρέατα! Εγώ σ’ το ’πα, καλά κάνουν πολλοί! Άμα είναι μ’ αυτό να φτάσουν κει που θέλουν!...
Και που τα είπε αυτά, είδε τον εαυτό του να μην είναι πια τυλιγμένος μες στην απόφασή του, αλλ’ έξω απ’ αυτή...
Του ήρθε στο νου σε λίγο προς ο άντρας της Αγγέλικας, ίσως και ο καφετζής που την είχε, να τη ζητούσαν.
Ανησύχησε, τρόμαξε στην ιδέα πως μπορούσανε να του την πάρουν και σκέφτηκε να μην την αφήνει να βγαίνει διόλου έξω.
Τώρα είπε στον εαυτό του:
— Βλέπω την αγαπάς και την αγαπάς, καημένε!
—  Την αγαπώ, λέει; Την αγαπώ όσο παίρνει!
Σ’ αυτό δεν απάντησε, σα να ’χανε συμφωνήσει πια μέσα του και τ’ αντίθετα.
Περνούσε κείνη τη στιγμή κοντά από κήπο δημόσιο κι είδε τα πεύκα μαύρα, ακίνητα, το ’να κοντά στ’ άλλο σαν αγκαλιασμένοι  γίγαντες. Ενός που πρόβαλε μια κορυφή μικρή του θύμισε το χτένισμα της Αγγέλικας.
Απ ’ εκεί πήρε έναν ανηφορικό δρόμο. Αυτός θα τον έφερνε σε μικρή πλατεία, όπου βρισκόταν ένα μαγαζάκι, μια ταβέρνα. Εκεί θα ερχόταν ο Τσουλούπης.	Κι ανέβαινε χωρίς να σκέπτεται, ή καλύτερα να μαλώνει με τον εαυτό του. Αισθανόταν κάποτε μια ευχαρίστηση ν’ ανοίγει μέσα του και μια ηδονή να τον ζαλίζει.
Θα πήγαινε έπειτα, θα την έβρισκε...
Και το βήμα του τότε γινόταν ελαφρό, ελαφρό.
Τον είχε ενοχλήσει όμως πάλι κείνη η σκέψη, πως καλύτερα θα ’τανε να ’ταν κοντά της, την ήθελε...
Στη μέση της μικρής πλατείας, όταν ανέβηκε, είδε, μαζί μ’ έναν κρότο π’ άκουσε, δέντρα, όχι πολλά όπως ήξερε ότι υπήρχαν, αλλά λιγοστά και γυμνωμένα από φύλλα. Λίγες λεύκες με τον κορμό σα χιονισμένο κι ένα κυπαρίσσι στη μέση. Ψηλά η σελήνη έριχνε τώρα θαμπό φως, τυλιγμένη σ’ ένα σύννεφο αραιό.
Ζήτησε το μαγαζάκι και το βρήκε λίγο πιο πέρα απ’ την πλατεία. Ο Τσουλούπης δεν είχε φανεί όμως ακόμα. Και κάθισε περιμένοντας.
Μέσα, στο βάθος, σ’ ένα χώρισμα, είδε νέους καλοντυμένους να πίνουν.
Καθισμένος σε μια άκρη κοντά στην πόρτα, έπινε σιγά το κρασί του. Είδε πως είχε επιθυμία να βρισκότανε στο μαγαζάκι που σύχναζε ο Μάλτας και οι άλλοι.
Αυτό τον πείραξε. Όχι, όχι, δεν έπρεπε να μελαγχολεί και να επιθυμεί κανένα πρόσωπο να βλέπει... εκτός, εκτός, μόνο αυτό, απ’ το πρόσωπο της Αγγέλικας!
Και η γριά; Ε, την καημένη!... Τι να σου κάνει κι αυτή!... Αλήθεια, άρχισε ν’ αγαπά την Αγγέλικα σα μάνα!...
 Μια γυναίκα μεσόκοπη, κακοντυμένη μπήκε. Η μορφή της ήταν άσχημη τόσο, που ο Γιάλας είπε με το νου του πως η φύση παίζοντας ή έχοντας κακιά διάθεση να γελάσει εις βάρος μιας γυναίκας έκανε κείνη τη μορφή.
Μα δεν είναι αυτό μεγάλο, μεγάλο κακούργημα; σκέφτηκε. Αυτή είναι η φύση: κακιά, κακούργα! Αυτός είναι ο Θεός! Γιατί να την κάνει έτσι; Και την έκανε σαν άσχημη μουτσούνα!...
Ο ταβερνιάρης, καθώς η γυναίκα μετρούσε σκυμμένη τα λεπτά, αυτός ένευε στους νέους, που είχαν αρχίσει να τραγουδούνε, να σηκωθούν. Και σηκώθηκαν αυτοί, τρέξανε όλοι, την είδανε, και γέλια γέμισαν το μαγαζί για την κακιά και άσχημη μορφή της γυναίκας.
Αυτή σήκωσε τα μάτια μόνο, ενώ το χέρι της ψαχούλευε την τσέπη του σχισμένου φτωχικού της φουστανιού.
 Επλήρωσε επιτελούς κι έφυγε, ενώ την ίδια ώρα η παρέα των ωραίων νέων ξέσπαζε σ’ ένα τραγούδι που ’λεγε μέσα για γυναίκες άσχημες, γριές και άλλα...
Να, αυτοί είναι άνθρωποι!... είπε στον εαυτό του ο Γιάλας και κούνησε το κεφάλι.
Μελαγχόλησε όμως. Η θέα της άσχημης γυναίκας του ’φερε στο νου τη μορφή της γριάς Φυσαρμόνικας, όπως την έλεγε, της γριάς συγγενής του, ύστερα κοντά το πρόσωπο της Αγγέλικας. Και μια επιθυμία δυνατή του ήρθε να ’ταν εκεί, στο σπίτι του.
Και αυτό που ’κανε τώρα που θα τον έφερνε;... Τι κωμωδία παίζει;  Αν δενόταν περισσότερο με τα πρόσωπα αυτά που θα ’βλεπε, τα σπουδαία, καθώς έλεγε ο Τσουλούπης, μπορούσε τότε να ξεφύγει;...
Στενοχωρέθηκε, ανησύχησε κι έβγαλε το ρολόι του και κοίταξε την ώρα. Ήταν εννιά και κάτι.
Χτυπώντας νευρικά το πόδι του στο πάτωμα, περίμενε και κάθε τόσο κοίταζε την ώρα.
Στο νου του ήρθε ξαφνικά το πρωί που, όταν είχε συναντήσει την Αγγέλικα, πήγε στην ταβέρνα του Τσιμπίδα και δε μιλούσε, που ’μενε σοβαρός. Και θυμήθηκε που ο Μάλτας επιτέλους τον ρώτησε γιατί δε μιλά.	
—  Δεν έχω όρεξη, του απάντησε, είμαι αδιάθετος!
—  Αδιάθετος! του έκανε ο Χειλάρμπεης, να το φάρμακο!
Και του έδειξε το ποτήρι με το κρασί.
—  Το ξέρω!
Τι είναι αυτά, τι είναι αυτά! είπε τώρα ο Γιάλας πειραγμένος κι έβγαλε και κοίταξε την ώρα.
Είχε περάσει απ’ τις εννιά κι ένα τέταρτο... Σηκώθηκε μεμιάς.
—  Άκουσε δω, είπε στον ταβερνιάρη, άμα έρθει ο Τσουλούπης, πες του πως ήρθα και περίμενα! Αλλά κάτι μου ’τυχε και φεύγω!
Κι έφυγε γρήγορα.
Εγώ περίμενα! Εννιά μου ’πε, ας ερχόταν! είπε έτσι σα να δικαιολογιόταν, καθώς έφευγε, όχι στον εαυτό του, αλλά σε κάποιον άλλο, ξένο...
Κοντά στα δέντρα της μικράς πλατείας είδε πολλούς ν’ ανεβαίνουν. Έκανε δίπλα κι έπεσε στη σκιά ενός τοίχου και περίμενε να περάσουν.
Ήταν ο Τσουλούπης, δεν είχε κάνει λάθος, με άλλους πολλούς...
Τους άφησε να φύγουν, αν κι αισθάνθηκε μια ενόχληση γι’ αυτό που ’κανε, να φύγει, και γρήγορος πήρε τον κατηφορικό δρόμο.
Τι θέλεις, τι θέλεις! έκανε. Κι ύστερα από λίγο: Του το λέω αύριο του Τσουλούπη και τελειώνει!...
Με βήμα γρήγορο πήγαινε σπίτι του. Ψηλά η σελήνη έλαμπε μόνη. Τα σύννεφα είχαν τραβηχτεί.
Ερημιά ήταν παντού. Τα σπίτια κλειστά και σιωπή. Και μόνο ο άνεμος, που πάλι άρχισε να φυσά, ακουγότανε να τρέχει σέρνοντας φύλλα ξερά, χαρτιά.
Και τα δέντρα του δρόμου βουίζανε, φωνάζανε, στέναζαν...


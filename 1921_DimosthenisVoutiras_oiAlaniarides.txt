Και ζήτησε το πλοίο και το βρήκε σα να το είχαν αφήσει έρημο, αυτός και οι σύντροφοί του, σε άγνωστο ερημικό νησάκι...
Και πάλι μέσα μπήκανε για να αρχίσουνε τα ταξίδια στις άγνωστες χώρες, στις άγνωστες θάλασσες και για να πάνε στο νησί που βρισκόταν η όμορφη κόρη του άγριου βασιλιά...
Ο Αλίμπης συνήρθε και χαμογέλασε.
Τι ωραία! είπε.
Αλλά τι έπαθε και του ήρθε σήμερα να τρέξει σε όνειρα που έκανε μικρός;
Οι πολλές φωνές του ανέμου που σφυρίζανε, βογκούσανε, φωνάζανε, σταμάτησαν. Και στη σιωπή που έπεσε, μια βουή ήρθε, αναδεύτηκε η βουή του τραμ, σαν ανατρίχιασμά της. Άκουσε από πάνω ένα διάβασμα βραδύ, κομμένο, συρμένο. Ήταν η κόρη του σπιτονοικοκύρη του, που διάβαζε.
Μια φωνή, η φωνή της μάνας του:
— Μήτσο!
— Εδώ! απάντησε.
Την είδε να βγαίνει με ανακατωμένα μαλλιά και τα μάτια πρησμένα απ’ τον ύπνο.
— Την έπαθα! του είπε. Με πήρε ο ύπνος για καλά! Θα είναι περασμένη η ώρα...
  — Όχι και τόσο!
— Τι καιρός είναι! Πω πω! Συννεφιά!
— Καλό θα ’τανε να μην ήτανε, τώρα όμως που είναι, τι να κάνουμε; της είπε αυτός χαμογελώντας.
— Με στενόχωρε!,  βρε παιδί! του απάντησε αυτή σιάζοντας τα μαλλιά της, τρίχες, τούφες που κρεμόντουσαν πολύ. Ύστερα ρώτησε: Και τι θα φάμε;
Το χέρι της είχε μείνει πάνω στο κεφάλι της, και τον κοίταξε με θλιβερά μάτια.
— Ω, αυτό το φαΐ! Τι θα φάμε! Να, τίποτε!...
— Μακάρι να μπορούσαμε! Έχουμε ακόμα δυο κότες και έναν πετεινό!
— Νάτο! Τι με ρωτάς λοιπόν! Αφού θα φάμε σαν πλούσιοι!
— Μα τι, να τις φάμε μεις;
— Αμ τι! Τι έλεγες, για να τις πουλήσω; Μωρέ! Όχι, όχι! Φτάνει πια! Να δυο όρνιθες και ένας πετεινός που δε θα περάσουνε απ’ τις μασέλες των κυρίων πλουσίων! Καλύτερα μεις! Και επιτέλους, για να τα πούμε και καλύτερα! Αν πρόκειται να πεθάνουμε μετά που δε θα έχουμε τίποτα, καλύτερα έτσι! Το ψωμοτύρι μόνο καμπόσες μέρες ζωή περισσότερη θα μας έδινε!... Και τι ζωή! Πάω να σφάξω μια!... Άσε με!... Δώσ’ μου μόνο ένα μαχαίρι! Α, να, βρήκα! Κόβει; Το περνώ λίγο πάνω στη σπασμένη στάμνα...
Όταν βγήκε στην αυλή, είδε τις δυο όρνιθες και τον πετεινό να σκαλίζουνε στον μικρόν ορνιθώνα το χώμα.
Ένα πανί σκούρο, μάλλινο, που τους είχε βάλει για τέντα, να τα προφυλάει απ’ τη βροχή, είχε φύγει τώρα απ’ τη μια μεριά που ήτανε δεμένο σ’ ένα δεύτερο, και κρεμότανε.
Ποια θα έπιανε; Ποια θα έχανε τη ζωή της;
Τις είδε αμέριμνες να σκάβουνε για να βρούνε τροφή.
Σκαλίζουνε, σκαλίζουνε για να βρούνε να φάνε, και αυτό το φαΐ  είναι η ευτυχία τους! Μα μη διαφέρουν πολύ απ’ τον άνθρωπο; Κείνος χειρότερα και χειρότερα! Δουλεύει, πάσχει, δέρνεται για να ζήσει! Και είναι αυτός λογικό ζώο! Μα αξίζει η ζωή τόση τυραννία;... Θυμήθηκε και τις άλλες που είχανε πουλήσει, και έτσι, σα να τις είδε πάλι στα χέρια του αγοραστή, κρεμασμένες απ’ τα πόδια, χωρίς να βγάζουνε φωνή. Πόσο τις είχε λυπηθεί! Αλλιώς όμως να κάνει δεν μπορούσε. Η φτώχεια το ήθελε!
Κυνήγησε και έπιασε μια κίτρινη όρνιθα!
Μια φορά τούς γεννούσε, τους πλήρωνε με το παραπάνω την τροφή που της έδιναν. Τώρα είχε πάψει, για να ξεκουραστεί...
— Έλα, έλα, φεύγα από τον κόσμο! είπε στην όρνιθα καθώς την κρατούσε και που τον πείραξε πολύ, γιατί αισθάνθηκε στα χέρια του την καρδιά της να χτυπά δυνατά. Φεύγα, αφού η μοίρα σε έκανε με φτερούγες αντί με χέρια! Ισως ξανάρθεις με χέρια, και τότε ίσως εγώ θα είμαι με φτερούγες!
Την εξάπλωσε χάμω, πατώντας τις φτερούγες της και τα πόδια της και κρατώντας την απ’ τη μύτη... Είδε τα μάτια της όρνιθας να τον κοιτάζουνε με μια έκφραση ματιών ανθρώπου και κάτι νόμισε ότι του λέγανε... Θύμωσε όμως, το έδιωξε, και το μαχαίρι γρήγορα και δυνατά κινήθηκε στο λαιμό της.
Το αίμα του πιτσίλισε τα χέρια. Αισθάνθηκε την όρνιθα να ταράζεται. Αυτός, με σφιγμένα δόντια, άγριος, την κρατούσε.
Όλα είχανε χαθεί, η λύπη, η σκέψη, είχανε κρυφτεί.
Και έπιασε τον εαυτό του σκληρά, άγρια να κοιτάζει το αίμα, σα να του είχε ξυπνήσει η θέα του κάτι αιμοβόρο, που κοιμισμένο βρισκότανε μέσα του.
Μετά λίγη ώρα ο Αλίμπης βγήκε. Πήγε πρώτα απ’ το μεσιτικό γραφείο, για να δει για δουλειά, έπειτα πήρε το δρόμο της ταβέρνας που σύχναζε αυτός και οι φίλοι του.
  Αλλ’ εκεί δεν είχανε πάει ακόμη οι αλιανάρηδες, όπως ο ταβερνιάρης έλεγε τους δύο φίλους του, και που είχε κάνει τον Αλίμπη δίκαια να σκεφτεί πως έτσι θα έλεγε και αυτόν όταν δεν ήταν εμπρός.
Αυτοί, κατά τα λόγια του ταβερνιάρη, ξυπνούσανε σαν πλούσιοι, όταν θα πλησίαζε το μεσημέρι!
Και ο ταβερνιάρης, αφού είπε και λίγα ακόμα γι’ αυτούς, άρχισε να περπατά πάνω κάτω σιγά.
Αυτό το βάδισμα, με τα παλιοπάπουτσα τα κομμένα σαν παντούφλες, το βραδύ, του θύμισε, έτσι σα να μοιάζανε, το διάβασμα της κόρης του σπιτονοικοκύρη του. Κοίταξε όμως κι αυτός τα δικά του παπούτσια και τα είδε να παλιώνουν. Τότε η απελπισία, σα να ζητούσε αφορμή, πάλι τον έπιασε. Τι θα γινόντουσαν! Αν δεν έβρισκε δουλειά, πώς θα έκαναν; η μάνα του!
Επέρασε αρκετή ώρα.
Επιτέλους παρουσιάστηκε ένας, ο Μίρλας, χαϊδεύοντας τις λιγοστές τρίχες που είχε για μουστάκι με τα δυο του χέρια.
— Εδώ είσαι; Ο Λεώπης;
Ο Μίρλας είχε όρεξη για κουβέντα και, μόλις κάθισε, άρχισε να του λέει... να του λέει... Του διηγήθηκε και πώς τους διώξανε, μια φορά, αυτόν και τον Λεώπη από ένα θέατρο που είχανε πάει για κομπάρσοι, γιατί δεν μπορούσανε να μείνουν βουβά πρόσωπα και μιλούσανε κι αυτοί!
Πάνω σ’ αυτά, στην πόρτα φάνηκε και ο Λεώπης.
— Είδατε μαυρίλα; τους έκανε απ’ έξω δείχνοντας ψηλά. Βάζω στοίχημα πως θα βρέξει μελάνι αντί για νερό!
Και μπήκε μέσα και αργά πήγε κοντά τους. Αντί όμως να καθίσει στο κάθισμα που του έσυρε ο Αλίμπης, στάθηκε όρθιος, βάζοντας τα χέρια στη μέση.
— Κάθισε!
 — Άσε με,  βρε αδερφέ, και κοντεύω να σκάσω!
— Γιατί, Οράτιε; τον ρώτησε ο Μίρλας παίρνοντας ύφος μελοδραματικό, με φωνή τριζάτη μπάσου.
— Γιατί έτσι! απάντησε αυτός χωρίς να αλλάξει τη φωνή του.
— Για πες μας τα νέα σου λοιπόν! Για να κάνεις έτσι, θα πει ότι έχεις νέα!
— Κακά και ψυχρά! Αυτά έχουμε! Δεν υπάρχει άλλο για μας!
— Μήπως πήγες για εργασία και συ; τον ρώτησε ο Αλίμπης.
— Εγώ; Εγώ για εργασία; Τι λες! Έχουμε που έχουμε το όνομα του τεμπέλη! Αν και πεντάρα δε δίνω τι λέει ο κόσμος!
— Και η Ρηνούλα; κοιτάζοντάς τον σκυφτός και από κάτω, του είπε ο Μίρλας τρίβοντας τα χέρια.
— Όρεξη έχεις, σπανιούλιακα!
— Να ο μουστακαλής!
— Σκάσε,  βρε, γιατί σ’ αρπάζω...
Ο Αλίμπης τους διέκοψε:
— Ουφ! αφήστε τα αυτά πια! Θα καθίσεις;
—  Βρε, να πάρει ο διάβολος! έκανε αυτός ανοίγοντας τα χέρια λίγο. Ήρθα θυμωμένος κι εγώ μια φορά και, αντί να σεβαστούνε το θυμό μου, θυμώνουν κι αυτοί! Και αφού κούνησε το κεφάλι: Ας καθίσω!
— Θα πιούμε τίποτε; ρώτησε.
— Έχεις;
— Ψιλή!
— Κι εγώ!
— Κι εγώ!
— Η παρέα των παραλήδων!
— Πώς να κάνουμε;
— Μωρέ παιδιά, ξεραθήκανε τα χείλια μου!
  — Εμένα η καρδιά μου!
— Σταθείτε, να σας πω εγώ τι να κάνουμε! τους είπε ο Λεώπης. Μισή ντροπή δικιά του και μισή δικιά μας! Να του πούμε να μας δώσει μισή και να τη γράψει χώρια, μην τη βάλει με τ’ άλλα! Και αύριο να του δώσουμε το λόγο μας πως θα του τα δώσουμε!
— Μωρέ, αυτό ήτανε!... Και είπα κι εγώ πως κάτι θα σοφίστηκε!...
—  Τι, δε σ’ άρεσε;
— Μωρέ, τι λες; Είσαι στα καλά σου; Αυτός, μωρέ, κάθε μέρα πάει στο μαυροπίνακα μπροστά και κλαίει, κλαίει γι’ αυτά που του χρωστούμε και συ κάθεσαι και ονειρεύεσαι να μας δώσει και άλλα!
— Εχει δίκιο ο Μίρλας! Δε μας το ξέκοψε;
— Στο διάολο, Κάσιε! Και τώρα τι θα κάνουμε; Έτσι θα μένουμε; Ένα τσιγάρο;
— Πέτυχες!
Ο Λεώπης έξυσε το μάγουλό του.
— Κακά πράγματα! είπε.
— Έλα να πούμε τίποτα, καμιά ιστορία, κανένα παραμύθι!
— Όλα χαθήκανε!
— Έλα, πες κάτι! Και οι τρεις στη γραμμή, για να περάσει η ώρα...
Μα τι διάβολο να πω; Αν δεν πιώ εγώ, δεν κατεβάζω ιδέες...
— Για τη Ρηνούλα...
— Άρχισες, κιτρινιάρη;
— Όχι, όχι!
Έγινε σιωπή. Αντί να πούνε παραμύθι, πέσανε σε συλλογισμούς.
— Άτιμη φτώχεια! είπε σιγά ο Λεώπης.
 — Μα, Οράτιε, πώς να βρούμε λεπτά; ρώτησε ο Μίρλας τον Λεώπη, παίρνοντας το ύφος το θεατρικό. Άλλο μέσο δε βλέπω, φίλτατε, παρά... παρά το βούτηγμα!
— Καλό θα ’τανε, απάντησε αυτός χωρίς να αλλάξει τη φωνή του πάλι, αλλ’ η θέση μας! η θέση μας! Θα πεις: ποια θέση μας; Αλλά να, η θέση μας δε μας το επιτρέπει!
— Κλειστή και μια άλλη πόρτα του παραδείσου!
Πάνω στη μελαγχολία των αυτή ένα πρόσωπο φάνηκε στην πόρτα.
— Ο Ψαθούλας! φώναξε ο Μίρλας.
— Παππούλη! Έλα, σώσε μας! του είπε ο Λεώπης.
Ο Ψαθούλας, ένας γέρος με κάτασπρα μαλλιά, γένια και κοκκινωπό, τριανταφυλλένιο πρόσωπο, αδύνατος, με μαγκούρα χοντρή στα χέρια, πλησίασε.
— Παππουλάκη!
— Συ, μαλλιαρέ, να πάψεις! είπε στον Λεώπη απότομα.
— Εγώ μαλλιαρός, παππουλάκη;
— Ναι,  βρε! Έπρεπε να πεις: πάππε!
— Πάππε! έκαναν όλοι σα να απορούσαν.
— Μα πάπος λέγεται ο άντρας της πάπιας! είπε ο Αλίμπης.
Ο γέρο-Ψαθούλας τον κοίταξε:
— Εσένα σε θέλω!
— Τι τρέχει;
— Για κέρασέ μας τώρα! του είπε ο Λεώπης.
— Ορίστε! Αντί να με κεράσουν...
— Μα δε ρωτάς, έχουμε;
— Α, τότε έχετε δίκιο! Πού είναι ένα κάθισμα;
— Ένα κάθισμα στο εκατοσταράκι!
Ο Μίρλας σηκώθηκε γρήγορος και πήρε ένα κάθισμα, ενώ ο Λεώπης χτυπούσε τις παλάμες φωνάζοντας με χοντρή φωνή:
  — Κάπηλας!
Ο ταβερνιάρης, που βρισκόταν έξω, παρουσιάσθηκε στην πόρτα και τους κοίταξε μικραίνοντας τα μάτια του.
— Ένα εκατοστάρι! Καθαρό και γρήγορα! διέταξε ο Λεώπης.
Ο ταβερνιάρης σιγά σιγά πήγε στο τεζάχι, έριξε νερό στο εκατοστάρι, το κούνησε, το στράγγισε και χάθηκε στο υπόγειο.
— Που λες, έλεγε ο Ψαθούλας στον Αλίμπη, να πας αύριο στου Γεωργούλα! Τον ξέρεις!... Του μίλησα για σένα! Πρόσεξε όμως, για το Θεό, να μην του κάνεις τον μισοκακόμοιρο! Όλα να κάνεις ότι τα ξέρεις! Και όχι μ’ αυτά τα μούτρα!
— Θα τ’ αλλάξει! μίλησε ο Μίρλας.
— Σκάσε συ! του είπε ο Λεώπης.
— Να κάνεις τον πολύξερο! Ο άνθρωπος, παιδί μου, είναι κουτός...
Ο ταβερνιάρης έφερε το εκατοστάρι μαζί με τέσσερα ποτήρια βρεμένα και τ’ άφησε στο τραπέζι.
— Μοίρασε! είπε ο Μίρλας στον Λεώπη.
Αυτός με σοβαρότητα άρχισε να μοιράζει κοιτάζοντας να είναι σε όλους ίσιο. Ύστερα, αφήνοντας το εκατοστάρι, εκοίταξε τον Μίρλα:
— Κάσιε! του είπε με φωνή βαρυτόνου και παίρνοντας ύφος θεατρικό.
— Οράτιε! εμούγκρισε ο άλλος υψώνοντας το κεφάλι πολύ και γουρλώνοντας τα μάτια.
— Μα η ώρα είναι περασμένη!
— Να, μεσάνυχτα χτυπούνε!
— Και οι συνωμότες ακόμα να φανούνε!
Το απόγευμα πήγε στου Γεωργούλα. Οι δυο φίλοι του τον συνοδέψανε ίσαμε κει. Θέλανε να μάθουν όσο το δυνατόν γρηγορότερα τι θα απόκαμνε.
Ο Γεωργούλας, ένας παχούτσικος άνθρωπος, τον δέχτηκε καλά. Είχε ανάγκη από υπάλληλο καλό, δραστήριο και να μη φοβάται τη δουλειά, γιατί και αυτός υπάλληλος ήτανε και η αγάπη του στη δουλειά τον έκανε αφέντη. Αυτά του είπε.
Ο Αλίμπης είχε ακούσει ότι αυτός δεν ήταν υπάλληλος να κρατά βιβλία, αλλά να δίνει πράμα και να σηκώνει σακιά, και ότι όχι η αγάπη του στη δουλειά, αλλά κάτι άλλο που λέγεται άλλοτε κλοπή άλλοτε κατεργαριά και εξυπνάδα, αυτό τον έκανε πλούσιο!
Τον ρώτησε ο Γεωργούλας πού ήτανε, και με κάποιο δισταγμό ο Αλίμπης το είπε. Ύστερα απ’ αυτό συμφωνήσανε και για το μισθό. Έφυγε απ’ εκεί. Το πρωί θα πήγαινε να πιάσει δουλειά.
Οι φίλοι του ξετρύπωσαν από κάπου που είχανε καθίσει, χωρίς να πάρουνε τίποτα, και τον ρωτήσανε τι απόκανε.
— Θα πάω αύριο! τους είπε αυτός.
— Έξω φτώχεια! φωνάξαμε αυτοί χειρονομώντας μανιακά, σα να βλέπανε κει μπροστά τους τη φτώχεια και τη διώχνανε.
— Μα πρέπει κάποιος από μας να δουλεύει! είπε ο Λεώπης φιλοσοφικά.
Ήτανε η ώρα που σχολούσανε τα κορίτσια απ’ τα μοδιστράδικα, καπελάδικα, και οι δρόμοι είχανε γεμίσει απ’ αυτά.
Ο Αλίμπης τα κοίταζε με μια ευχαρίστηση και χαρά. Αισθανότανε να θέλει να αγαπήσει μια απ’ αυτές, να την αγαπήσει με λατρεία μεγάλη, μεγάλη, γιατί η ζωή ήτανε τόσο πρόσκαιρη!... Μια ενθύμηση του ήλθε και τον έκανε να μελαγχολήσει.
Μια φορά είχε αγαπήσει μια κόρη που, καθώς πήγαινε το πρωί στην εργασία του, τη συναντούσε να πηγαίνει σε κάποιο σχολείο. Ήτανε γαλανή με πλούσια ξανθά μαλλιά και τριανταφυλλένια μάγουλα. Ύστερα άρχισε να την περιμένει, πηγαίνοντας ενωρίτερα, στο δρόμο κείνο να φανεί. Και όταν ερχότανε, την ακολουθούσε ίσαμε το σχολείο. Φαινότανε να δέχεται την αγάπη του, και θυμάται τη χαρά που είχε όλη την ήμερα, όταν αυτή τον κοίταζε πιο πολύ. Μια μέρα όμως μάταια την περίμενε να περάσει. Και την άλλη επίσης. Στο δρόμο κείνο η μορφή της η γλυκιά δε φαινότανε. Προσποιήθηκε τον ασθενή, για να έχει περισσότερο καιρό, και κάθισε έξω απ’ το σχολείο της. Τίποτα. Αυτή είχε χαθεί! Τι να συνέβηκε; Και το σπίτι της δεν το είχε μάθει, γιατί η εργασία του δεν τον άφηνε να βρεθεί στο σχολείο την ώρα που σχολούσε και γιατί κυλούσε από καιρό, από τη μια μέρα στην άλλη, μια απόφαση που είχε πάρει, να λείψει μια μέρα απ’ την εργασία του για να μάθει πού κατοικούσε αυτή.
Και τώρα που το σκέπτεται αισθάνεται την παλιά ερώτηση που τόσο τον βασάνισε, μήνες τον τυραννούσε, να έρχεται και να ρίχνει ανησυχία στην ψυχή του: τι να συνέβηκε;
Και πόσο, πόσο ήθελε να ήτανε καλά αυτή και ας μην την έβλεπε πια!
Θυμήθηκε έπειτα ο Αλίμπης κάτι λόγια του: «Και πρέπει ο φτωχός να αγαπά; Δεν πρέπει να αποφεύγει την αγάπη;»
Αυτά του ήρθανε στο νου και τον μελαγχόλησαν και, όπως σύννεφο μαύρο που κρύβει τον ήλιο, του κρύψανε τη μικρή του χαρά.
— Για κοίτα, για κοίτα! του έκανε ο Μίρλας.
Μια κόρη παχουλή, κάτασπρη, με γαλανά μάτια γλυκά γλυκά, περνούσε. Με μια ματιά περαστικιά τους είδε, αλλά πάλι η ματιά της τολμηρά ζήτησε αυτόν, τον Αλίμπη.
— Θεέ! είπε σιγά σιγά αυτός, που αισθάνθηκε τα μάτια της μέσα του, μέσα στο σκοτάδι που είχε, να φέρνουν το ξημέρωμα.
Η κόρη πέρασε.
— Μωρέ, πράμα! είπε ο Λεώπης, έπειτα όμως στράφηκε σε μια άλλη που τους προσπέρασε.
 — Ω ωραίο μου κοριτσάκι, της είπε, είσαι τόσο, μα τόσο ωραίο, που οι άγγελοι θα σε φθονούν και δε θα σε πλησιάζουνε!
— Και έτσι θέλει ένας διάβολος να σε πλησιάσει! επρόσθεσε ο Μίρλας.
Ο Αλίμπης ήθελε να γυρίσει να δει την κόρη με τα γαλανά μάτια, αλλ’ η ντροπή τον κρατούσε.
Προχωρούσανε για την ταβέρνα του Καλούδα και οι τρεις στη γραμμή. Στη δύση χρώμα πορφύρας είχε απλωθεί. Ψυχρός αέρας φυσούσε.
— Να μην έχουμε να γλεντήσουμε, να εορτάσουμε την επιτυχία! έλεγε ο Λεώπης.
Ξαφνικά στάθηκε.
—  Βρε! έκανε φέροντας το χέρι του πάνω απ’ το ένα μάτι του. Λησμονήσαμε τον Ρόγα!
— Μωρέ, αλήθεια! Και είναι πρώτης τάξεως ρόγα, τώρα, γιατί δουλεύει! Αλλά θα ’ρθει;
— Αυτό είναι δίκιά μου δουλειά! Τραβάτε σεις και θα τον φέρω!
— Λες να τον καταφέρεις;
— Σου είπα, είναι δίκιά μου δουλειά! Τραβάτε, γιατί είναι η ώρα που σκολνά! Στου Καλούδα!
Και ο Λεώπης έφυγε, χάθηκε μέσα στο πλήθος με γρήγορο βήμα. Οι δύο άλλοι προχωρήσανε για την ταβέρνα του Καλούδα.
Ένα τσιτσίρισμα γλυκό, διαπεραστικό και μια μυρουδιά γαργαλιστικιά έφθασε στα αυτιά τους και στα ρουθούνια τους μόλις εφθάσανε.
— Ωχ! Οι Σειρήνες! έκανε ο Μίρλας.
— Ω Θεέ, βοήθα μας από τον πειρασμό!
Μέσα είδανε σε μια φουφού ψηλή τον ταβερνιάρη να τηγανίζει μαρίδες με προσοχή.
  — Κλείσε τ’ αυτιά σου, είπε ο Μίρλας στον Αλίμπη, καθώς καθίσανε στη θέση τους, γιατί χάθηκες!
Και ενώ έτσι συμβούλευε, αυτός επρόσεξε.
Οι φωνές των μαρίδων, που ξαπλωμένες ήτανε στο τηγάνι, τις άκουσε να υψώνονται προκλητικές...
Ο Αλίμπης ήτανε σιωπηλός. Στο νου του ερχότανε η κόρη εκείνη που είχε δει στο δρόμο, και ένα σκανδαλιάρικο που είχε το πρόσωπό της του άναβε τη μανία, την επιθυμία να τρέξει να την αποκτήσει. Και στη θέση των παλιών συλλογισμών νέοι συλλογισμοί ερχόντανε να τον βοηθήσουν στην αγάπη του. Και αισθανότανε και επιμονή μεγάλη, να συντρίψει ό,τι εμπόδιο τού παρουσιαζόταν εμπρός.
Κάποτε κοίταζε έξω στο δρόμο, ενώ ο φίλος του επρόσεχε στη φουφού, στις φωνές των μαρίδων, ή των Σειρήνων, καθώς τις έλεγε, και, σαν Οδυσσεύς δεμένος, κανένα κίνημα δεν μπορούσε να κάνει για να τις πλησιάσει.
Από μια μαρμαρένια σκάλα είδε έναν με σταχτιά ρούχα να κατεβαίνει σιγά σιγά βάζοντας τα γάντια του. Είχε το γέλιο στο στόμα του ευτυχισμένου. Κάποιος άλλος τον περίμενε κάτω στο πεζοδρόμιο.
Αυτός, σκέφθηκε ο Αλίμπης, είναι πλούσιος και, αν ήθελε, την έπαιρνε! Στο χέρι του είναι...
Και αναστέναξε. Και μεμιάς σα να είδε πόσο το χρήμα έκανε τον ένα άνθρωπο να διαφέρει από τον άλλον, πόσο ύψωνε τον ένα και πόσο κάτω έριχνε τον άλλον.
Τι θέλω γω την αγάπη! είπε μέσα σε μια απελπισία που έδιωξε ό,τι είχε σκεφθεί, τα σάρωσε ή τα έκρυψε με τα θαμπάδια της, με το σκοτάδι της, και κοίταξε μέσα τον ταβερνιάρη, που τηγάνιζε, με το γελέκο και ξεσκούφωτος, ενώ πίσω του ένα κομμάτι απ’ το κόκκινο ζουνάρι του κρεμότανε, τον φίλο του, με τις λιγοστές  ξανθές τρίχες για μουστάκι, να κοιτάζει τις μαρίδες και να παίρνει μυρουδιά.
Αυτός γύρισε στη ματιά του Αλίμπη, τον είδε και, κουνώντας το κεφάλι του, είπε σιγά και με κάποια έχθρα:
— Άτιμη φτώχεια!
Η νύχτα ερχότανε. Σκοτάδι είχε απλωθεί, που μέσα θαμπός ο ταβερνιάρης φαινότανε. Για μια στιγμή άφησε τις μαρίδες και άναψε φως. Και με το φως, που άπλωσε τις φτερούγες του φωτίζοντας την ταβέρνα, μπήκε ο Λεώπης με έναν νέο με στρογγυλό πρόσωπο, μελαχρινό και με γουρλωμένα μάτια μεγάλα.
— Νάτον!
— Επιτέλους!
Ο νέος τούς χαιρέτησε και κάθισε.
— Λοιπόν, θα πιούμε; ρώτησε ο Λεώπης, που στεκόταν όρθιος.
— Ακούς λέει! απάντησε ο Μίρλας.
— Ναι! Ας φέρει μισή οκά, είπε ο νέος, που ήταν ο Ρόγας, και κάμποσες μαρίδες! Είναι έτοιμες; ρώτησε τον ταβερνιάρη.
— Έτοιμες, έτοιμες! είπε εκείνος χωρίς να στραφεί, κρατώντας το τηγάνι και προσέχοντας στο τηγάνισμα.
Κοντά του, σ’ ένα τραπέζι, μια πιατέλα ήτανε γεμάτη μαρίδες.
Ο Λεώπης έτριψε τα χέρια και κάθισε. Ο Μίρλας έξυσε το κεφάλι του, χωρίς να τον ενοχλεί αυτό απ’ έξω, και κοίταξε τον Ρόγα.
— Για να σου πω, Ρόγα, του είπε γέρνοντας σ’ αυτόν, μου δανείζεις τρεις δραχμές;
— Ουμ!... έκανε κείνος.
— Τι ουμ, θα σου δώσω να κρατάς κείνο το ψαλίδι, το καλό. Λόγω τιμής!
  Ο Λεώπης έλαβε μέρος.
— Μάριε, είπε στον Ρόγα, με το ύφος του το μελοδραματικό, κι εγώ μαζί μ’ αυτόν σου δίνω το λόγο μου. Θα σου το φέρω γω!
Ο Ρόγας έγειρε το κεφάλι στα πλάγια.
— Καλά, είπε.
Και βγάζοντας το πορτοφόλι του έδωσε τρεις δραχμές στον Μίρλα.
Ο Λεώπης όρθωσε το κορμί του.
— Κάσιε, του είπε, τι τρέμεις; Μη φοβάσαι τη μέλλουσα ζωή; Πάει, πάει, παιδίον, εχάθηκε! Υπήρξε μια φορά και έναν καιρό, αλλά τώρα απωλέσθη!
— Αρκετά όμως, μα το Θεό, έζησε! είπε και ο Αλίμπης.
— Όχι, Οράτιε, δεν τρέμω γι’ αυτό που λες, φοβούμαι και κλαίω την κατακαημένη γη! Γι’ αυτή θρηνώ και κλαίω! Που μια μέρα ο μόνος κάτοικός της θα είναι ο τυφλοπόντικας.
— Δε λέγεις καλά, Κάσιε, κακά πράματα μου λέεις! Τότε η δόξα σου τι θα γενεί;
— Θα υπάρχει ο τυφλοπόντικας να τη θαυμάζει! είπε ο Αλίμπης και σκέφθηκε: Θα γίνει άραγε αυτό; Μετά εκατομμυρίων ζωή θα υπάρχει τίποτα εδώ επάνω; Ο χρόνος δε θα τα φάει όλα; Άνθρωπε, άνθρωπε! Και έτσι θα πάψει αυτή η γελοία και λυπηρά κωμωδία!... Στο διάβολο!
— Κρασί! φώναξε ζαλισμένος, που σκέφθηκε αυτά, και σα να αισθάνθηκε, ή να είδε, το βάθος των χρόνων που όλα θα πέφτανε, το θηρίο, το χρόνο τον παμφάγο, με τη μεγάλη, την αμέτρητη δύναμη!... Είδε τις μαρίδες να έρχονται στο πιάτο και του φανήκανε σα νεκροί σε νεκροκρέβατο.
Τα ποτήρια γεμίσανε και χτυπήσανε δυνατά. Οι μαρίδες γενήκαν άφαντες.
— Άλλες τόσες! φώναξε ο Μίρλας.
 — Θα το κάψουμε! βρυχήθηκε ο Λεώπης.
Ο Ρώγας χαμογελούσε και έξυσε το σβέρκο του. Ο Αλίμπης έτρωγε χωρίς να μιλά και προσπαθούσε να μη σκέπτεται. Και αισθανότανε ζάλη πάλι στις σκέψεις του θανάτου, της αιώνιας σιωπής, που χωρίς να θέλει περνούσαν απ’ το νου του.
Άλλη μισή ήρθε. Και η νύχτα προχωρούσε. Ένα πρόσωπο παρουσιάσθηκε στη μέση.
— Γεια σας!
— Ο Ψαθούλας!
— Επήγες; ρώτησε αυτός τον Αλίμπη.
— Ναι, ναι! Αύριο θα πάω. Ένα κάθισμα και ένα ποτήρι!
Ο γερο-Ψαθούλας χτύπησε δυνατά με τη μαγκούρα του τις πλάκες της ταβέρνας.
— Α, έτσι! Ευχαριστήθηκα! είπε και κάθισε κοντά τους.
— Μα τι φως είν’ αυτό! έκανε.
— Κάπηλας! Σήκωσε το φως!
Ο ταβερνιάρης σιγά, χωρίς να βιάζεται, ανέβηκε σ’ ένα κάθισμα και το ύψωσε.
— Έτσι, ντε! Ζωή!
— Παρηγοριά! είπε ο Αλίμπης.
Πάντα του φαινότανε το φως να τον κοιτάζει παρήγορα, του φαινότανε σα γλυκό πρόσωπο, φιλικό, αγαπημένο, να τον κοιτάζει με συμπάθεια. Και αρχίσανε όλοι μεμιάς να τραγουδάνε κυκλωμένοι απ’ το σύννεφο της ευδαιμονίας που ρίχνει το θείο κρασί:
Τα περασμένα μας τα χρόνια αχ, τα νιάτα μας!...
— Πιάσε μια οκά, παιδί! φώναξε ο Ψαθούλας χτυπώντας το χέρι του άγρια στο τραπέζι.
  Ο Μίρλας και ο Λεώπης κοιταχθήκανε με τα πλάγια.
Ήρθε η οκά, μαζί και οι μαρίδες.
— Ας φέξει! φώναξε ο Λεώπης.
— Ας μη φέξει!... φώναξε ο Μίρλας.
Ο Αλίμπης μελαγχόλησε ξαφνικά, αισθάνθηκε αυτή όλη τη χαρά σαν κάτι πολύ, πολύ πρόσκαιρο, σα μια ομίχλη που φεύγει και αφήνει να φανούνε τα πράγματα τα στερεά.
— Ύστερα από λίγο, πάλι τα ίδια! είπε.
Ο Λεώπης άρχισε με φωνή βαρυτόνου να τραγουδά ένα κομμάτι από μελόδραμα.
— Όχι, όχι αυτό, όχι! Δε θέλουμε μεις τέτοια! Το άλλο, το άλλο! φώναξε ο γερο-Ψαθούλας.
Πρώτος ο Μίρλας άρχισε με φωνή τριζάτου μπάσου:
Τα περασμένα μας τα χρόνια αχ, τα νιάτα μας!
Τα γλυκοκελαηδίσματά μας αχ, τα νιάτα μας!
— Αχ, θα πεθάνω απόψε!
Και ο Ψαθούλας χτύπησε δυνατά με τη μαγκούρα του το τραπέζι.
— Μην τα κακαρώσεις, για το Θεό, γερο-Ψαθούλα, εδώ και μας χαλάσεις το γλέντι!... του είπε ο Μίρλας.
— Μωρέ, για στάσου, εδώ πάγωσα! έκανε αυτός κοιτάζοντας πίσω. Μωρέ, αυτή η πόρτα!
— Έξω ο γιατρός! Κλείσ’ τον έξω!
Πριν ο ταβερνιάρης κινηθεί, ο Αλίμπης σηκώθηκε να την κλείσει, ενώ οι τρεις άλλοι, και ο Ψαθούλας στη μέση, αρχίσανε πάλι το ίδιο τραγούδι, πρίμο, σιγόντο, μπάσο.
 Στο νου του ήρθε η αυριανή μέρα, η δουλειά του και μαζί το πρόσωπο της κόρης. Η  καρδιά του σπαρτάρισε. Και αντί να κλείσει την πόρτα, βγήκε έξω, γέρνοντάς την, και στάθηκε για λίγο στον ψυχρόν αέρα.
— Υπάρχει ευτυχία! είπε.
Έριξε μια ματιά ψηλά. Είδε ένα άστρο να λάμπει δυνατά μέσα στον κατάμαυρο ουρανό και του φάνηκε σαν πλοίο, οι ακτίνες του σαν κατάρτια, πανιά, να ταξιδεύει ένα ταξίδι αιώνιο!
Άνεμος δυνατός φυσούσε το πρωί που σηκώθηκε. Σκόνη, σκόνη έτρεχε στη γραμμή και χαμηλά, σα να έπαιζε το σιδερόδρομο. Άλλο σύννεφο σκόνης υψώνετο πέρα στον γαλανό ουρανό και του χαλούσε το χρώμα. Σύννεφα κομματιασμένα, λίγα, σκορπιστά.
Έμεινε λίγο στο παράθυρο για να περάσει λίγη ώρα, γιατί ήτανε ακόμα πολύ πρωί. Αν και του ερχότανε να τρέξει και να βρεθεί στο κατάστημα του Γεωργούλα.
Θυμήθηκε τη χθεσινή διασκέδαση, τα λόγια, τα τραγούδια και χαμογέλασε.
Ένα παράθυρο άνοιξε κοντά εκεί και μια μορφή γυναικεία είδε να φανεί και να το στερεώνει, αχτένιστη. Τα μπράτσα της άσπρα, παχουλά... Πάλι χάθηκε.
Το πρόσωπο της κόρης εκείνης παρουσιάσθηκε και του έφερε συγκίνηση.
Να ’ταν εκείνη γυναίκα του και να έμεναν έτσι σ’ ένα σπιτάκι!...
Σταμάτησε σα να κοίταξε τον ήλιο και δεν μπόρεσε να υποφέρει τη λάμψη του.
Άμα πιάσει δουλειά, θα κοιτάξει να τη δει, θα πάει...
Ένας κρότος έγινε από πάνω σα να πηδούσαν, έπειτα άλλος, άλλος...
  — Στο διάβολο!
Εθύμωσε και του ήρθε επιθυμία να τους φωνάξει, αλλά κείνη τη στιγμή, σα να βγήκε από το θυμό του, ή ήρθε μαζί μ’ αυτόν, του φάνηκε να είδε έναν άνθρωπο με σταχτιά ρούχα να κατεβαίνει γελαστός, βάζοντας τα γάντια του, τη μαρμαρένια σκάλα πλουσίου σπιτιού. Τον θυμήθηκε. Και, χωρίς να σκεφθεί πώς παρουσιάσθηκε αυτός και πώς του φάνηκε, μελαγχόλησε, μελαγχόλησε πολύ και βγήκε έξω χωρίς να ξυπνήσει τη μάνα του.
Αισθανόταν ελαφρό πονοκέφαλο. Ένας καβαλάρης με χακί ρούχο έτρεχε πάνω σ’ ένα κόκκινο άλογο μέσα στην αραιά σκόνη της γραμμής του τραμ.
Προχώρησε για του Γεωργούλα.
Ο άνεμος ήτανε ψυχρός.
Στο δρόμο είδε νέες να πηγαίνουν στη δουλειά τους, και πάλι το πρόσωπο της κόρης φάνη στο νου του.
Ορίστε, έκανε τώρα σκληρά στον εαυτό του, ψωμί δεν έχουμε να φάμε και ραπανάκια για την όρεξη γυρεύουμε!
Μέσα από κάτι λόφους έρημους, ξερούς, κίτρινους, ένα σύννεφο, μια στήλη σκόνης υψώθηκε κοκκινωπή στον ουρανό και με γύρους, γύρους γρήγορους, ερχότανε προς τα εκεί. Η κορυφή της χανότανε ψηλά.
Μια ανάμνηση μακρινή τού ήρθε.
Τέτοια μέρα ήτανε! Φυσούσε άνεμος δυνατός, που ούρλιαζε στα αυτιά του, τραγουδούσε κάτι δυστυχίες, έκλαιε... Αυτός πήγαινε με τη μάνα του και τον θείο του στο ψηλό φρούριο, που μαύρο υψώνετο πέρα. Ξαφνικά μια στήλη σαν από φωτιά και αέρα φκιαγμένη φάνηκε να έρχεται από το ψηλό, σκυθρωπό φρούριο, γυρίζοντας, χορεύοντας έναν απαίσιο χορό. Και ερχότανε ψηλή, πανύψηλη, σα να ’τανε κάποιο φάντασμα θανάτου, σα να ’ταν αυτός ο θάνατος χορεύοντας το χορό της χαράς του.
 Και ήρθε κοντά τους, τους κύκλωσε, τους ζάλισε και διαλύθηκε, χάθηκε σα να πήδησε στο άπειρο... Και έτσι πίστεψε τότε ότι η ψυχή του πατέρα του βρισκότανε μέσα κει κλεισμένη, αυτήν αυτό κρατούσε...
Και δεν είχε απατηθεί. Τον πατέρα του τον είχανε κόψει εκείνη την ώρα...
— Τι έχουμε υποφέρει, τι έχουμε... είπε, μην τολμώντας να προχωρήσει ακόμα στην ενθύμηση.
Στο κατάστημα δε βρήκε τον Γεωργούλα και κάθισε περιμένοντας.
Ο Γεωργούλας δεν άργησε όμως να φανεί. Μπήκε μέσα ρίχνοντας σ’ αυτόν μια ψυχρή ματιά και μια πιο ψυχρή «καλημέρα».
Απ’ αυτά ο Αλίμπης έβγαλε κακό. Ο Γεωργούλας κάθισε μέσα στο καγκελωτό χώρισμα όπου ήτανε το γραφείο του και άρχισε να κοιτάζει τα χαρτιά του, τα βιβλία του, να σημειώνει. Κάποτε του έριχνε μια κρυφή, γρήγορη ματιά.
Αυτός με το καπέλο στα χέρια, όρθιος, περίμενε. Μια απελπισία, λύπη, τον εκυρίευε.
Επιτέλους ο Γεωργούλας άφησε την εργασία του και τον είδε. Κούνησε το κεφάλι ελαφρά.
— Σκούρα τα πράγματα, του είπε. Τίποτα δε θα κάνουμε, δυστυχώς! Ο σύντροφός μου βρήκε κάποιον άλλον, και μάλιστα έκανε και την κουταμάρα και του έδωσε και λεφτά, γιατί είχε μεγάλη ανάγκη... Ώστε...
Σώπασε και δεν είπε τίποτα άλλο... Μόνο τέντωσε το λαιμό του, το σαγόνι του προς τα κάτω.
Ο Αλίμπης προσπάθησε να χαμογελάσει.
— Δεν πειράζει, κύριε Γεωργούλα, του είπε, αφού δεν ήτανε τυχερό...
  Και έφυγε.
Όλα φεύγανε, χανόνταν, ελπίδες, όνειρα, που, μόλις έκαναν να φανούνε, σα να τα σάρωσε μεγάλος ανεμοστρόβιλος, και μαζί η μορφή της κόρης πέρασε γρήγορη, έπεσε, χάθηκε σαν είδωλο, που το ρίχνει, μόλις σταθεί πάλι, νέα καταστροφή.
Απ’ τα βουρκωμένα μάτια του, καθώς ήτανε έτοιμα να χύσουνε δάκρυα, πετάχθηκε μια φλόγα και τα έκανε να γίνουν στεγνά, να ξεραθούνε. Και επεθύμησε κάτι κακό μεγάλο να έκανε στην ανθρωπότητα και να έβριζε, να έβριζε τη μεγάλη δύναμη που διευθύνει τα πάντα!
Οι μορφές των φίλων του φανήκανε στην ενθύμησή του και αισθάνθηκε τότε κάτι ευχάριστο, γλυκό μέσα του να ξανοίγει.
Θα τους έλεγε, θα τους έλεγε τι είχε πάθει, την απελπισία του... Και βάδιζε γρήγορα προς την ταβέρνα του Καλούδα, σαν εκεί θα έβρισκε καταφύγιο απ’ την απελπισία που τον έδερνε.
Ένα παιδάκι, είδε, να σέρνει τα γυμνά του πόδια στο δρόμο και να σηκώνει σκόνη σα να βοηθούσε τον άνεμο.
— Να ’μουν!...
Μετανόησε ευθύς και σκέφθηκε έναν γέρο, ελεύθερο, στο τέλος του βίου του, ζητιάνο, και σ’ αυτόν βρήκε το καλό, την ευτυχία, που έκανε να επιθυμήσει στο παιδί.
Μέσα στην ταβέρνα δε βρήκε κανέναν απ’ τους δικούς του. Ο κυρ Θωμάς, ένας εξηντάρης χωρίς σπίτι, χωρίς κανέναν, ράφτης άλλοτε, συνάδελφος του Μίρλα, στεκότανε στη μέση φορώντας τη μαύρη βελάδα του, ενθύμηση ήμερων δόξας. Ήτανε μεθυσμένος. Έτριβε κάθε τόσο το μουστάκι του και κοίταζε το ταβάνι πιάνοντας το μέτωπό του.
Ο Καλούδας σ’ ένα τραπέζι, κοντά στο τεζάχι, έστυβε πατάτες μέσα σ’ ένα τρυπητό.
 Στάθηκε σιωπηλός και κοίταζε. Ξαφνικά θυμήθηκε πως αυτή την κίνηση την έκανε και ένα άλλο χέρι αγαπημένο, όλο ρυτίδες. Το χέρι της μάνας του. Και αισθάνθηκε μελαγχολία, λύπη στην ενθύμησή της.
Ο κυρ Θωμάς τον πλησίασε με υγρά μάτια, γιατί πάντα του ήτανε δακρυσμένα.
— Μπορείτε να μου πείτε, είμαι μεθυσμένος η δεν είμαι; τον ρώτησε.
— Αυτό φαίνεται...
— Τίποτα δε λες... απάντησε με μια κίνηση του χεριού γεμάτη αγανάχτηση. Εγώ θέλω κάτι νέο να μου πεις...
— Δε σου ταιριάζει τίποτα νέο για να σου πει κανείς, κυρ Θωμά, όλα σου είναι παλιά... του είπε ο ταβερνιάρης χωρίς να πάψει το στύψιμο.
— Α, ξέρω... έχεις δίκιο...
Σώπασε και τραβήχτηκε κοντά στην πόρτα. Σκούπισε τα μάτια του μ’ ένα μαντίλι βρώμικο, κιτρινωπό...
— Να, τα σύννεφα τρέχουν άγρια... είπε σε λίγο, κοιτάζοντας ψηλά. Τι θείο πράγμα!... Τα σύννεφα στον ουρανό... Να και ένας γλάρος!...
— Γλάρος! Περιστέρι, χριστιανέ μου, θα ’τανε...
Χωρίς να πει άλλο, να απαντήσει, ο κυρ Θωμάς άνοιξε την πόρτα και έφυγε.
Ο ταβερνιάρης πάνω στη δουλειά του θυμήθηκε να ρωτήσει τον Αλίμπη:
— Τι απέκαμες; Δεν πήγες;
— Θα βγάλει κάποιον που έχει ακόμα και έπειτα... είπε αυτός μην τολμώντας να πει την αλήθεια.
Και σιγά τραβήχτηκε και κάθισε στη θέση που καθόντανε κάθε βράδυ.
  Ο ταβερνιάρης τελείωσε τη δουλειά του και χάθηκε μέσα σ’ ένα δωμάτιο που ήτανε στο βάθος. Απ’ εκεί παρουσιάστηκε το παιδί και βιαστικό πλησίασε το τραπέζι που δούλευε ο ταβερνιάρης και που ήτανε γεμάτο σκουπίδια και το καθάρισε. Ο Αλίμπης είδε ότι φορούσε αυτό καινούρια παπούτσια. Και κοίταξε και αυτός τα δικά του.
— Εγώ... Αλίμονο... είπε κουνώντας το κεφάλι. Και ύστερα: Μα τι να κάνω;
— Δουλειά, δουλειά... απάντησε στην ερώτησή του.
— Πού να βρω... Δουλειά, μα που είναι; Μη δε ζήτησα;...
— Χέρια έχεις δυνατά... Εργάτης...
Σούφρωσε τα φρύδια. Και έτσι να κάνει... Τι κάθεται;...
Στα γυαλιά της κλειστής πόρτας το κόκκινο πρόσωπο του Ψαθούλα παρουσιάστηκε και κόλλησε σ’ αυτά, κοιτάζοντας μέσα στην ταβέρνα.
Ο Αλίμπης του ένεψε. Ο Ψαθούλας, που τον είχε δει, άνοιξε την πόρτα και μπήκε μέσα.
— Καλημέρα... του είπε. Τα ’μαθα... Κείνος ο άτιμος φταίει, ο Δαβλίδας... Αυτός τα ’κανε... Πήγε και τον ρώτησε ο Γεωργούλας γιατί σε έβγαλε, και αυτός του είπε και τον συμβούλεψε να μη σε πάρει... Α, θα του τσακίσω το κεφάλι!...
— Και γιατί να τον συμβουλέψει να μη με πάρει; Τίποτε κακό δεν του έκανα γω! Έτσι μ’ έβγαλε... Είπε πως θα έπαιρνε έναν συγγενή του φτωχό... του είπε ο Αλίμπης κόκκινος.
— Ναι, το παραδέχομαι... Αλλά δε σου είπε την αλήθεια... Και γέρνοντας ο γερο-Ψαθούλας του είπε σιγά: Ξέρεις γιατί σ’ έβγαλε; Γιατί, λέει, τον πατέρα σου τον κόψανε στην καρμανιόλα...
Αφού έφαγε, κάθισε κοντά στο παράθυρο και προσπάθησε να διαβάσει ένα βιβλίο που από καιρό του είχε δώσει ο Λεώπης.
 Ήθελε να απασχολήσει το νου του, να μη σκέπτεται. Και είχε βασανιστεί πολύ πολύ απ’ τις σκέψεις. Πώς να έκανε; Αν του συνέβαινε αυτό και σε άλλους;... Και του ερχότανε ζάλη, ζάλη και επιθυμία να εκδικηθεί. Είδε και να αγαναχτεί κρυφά εναντίον της μνήμης του πατέρα του, θύμωσε όμως τότε και έβρισε τον εαυτό του. Λίγη παρηγοριά του δώσανε κάτι λόγια του γερο-Ψαθούλα. Του είχε πει αυτός ότι θα πήγαινε να τους κάνει να κλείσουνε τα στόματά τους. Αλλ’ είχε πάρει και μια απόφαση. Μα ποιος να το είπε στον Δαβλίδα...
Ο καιρός ακόμα είχε χαλάσει. Ενώ για λίγο ο άνεμος είχε κοπεί, ξανάρχισε να φυσά πιο δυνατός και ψυχρός. Και ο ουρανός είχε γεμίσει σύννεφα πάλι.
Στη μάνα του ήρθε επίσκεψη. Και ήταν αυτή μια παλιά της γειτόνισσα, που δεν καθότανε πια εκεί, σ’ αυτή τη γειτονιά. Και αρχίσανε τα δικά τους.
Ο Αλίμπης δεν μπόρεσε να διαβάσει.
Άκουγε τη μάνα του να γελά αμέριμνα, γιατί δεν της είχε πει την αποτυχία, και αισθανότανε λύπη, λύπη γι’ αυτή. Και μιλούσε για τη γειτονιά.
Ήταν ευχαριστημένη πολύ που μένανε κει, αλλά θα μπορούσαν, αν πήγαινε έτσι το πράγμα, να μείνουν ακόμα;
Και στο νου του ήρθε, σα να ήθελε να δυναμώσει τη λύπη του, ήρθε η μέρα που είχαν έρθει σ’ αυτό το σπίτι. Ήταν όταν αυτός, τώρα και λίγα χρόνια, είχε βρει εργασία στου Δαβλίδα. Και την είχε βρει τη θέση αυτή πάνω στον καιρό που η μάνα του είχε συντριφτεί απ’ τη δουλειά και είχανε φάει όσα λεπτά είχανε φέρει απ’ την πατρίδα τους. Όταν η μάνα του είδε το σπίτι αυτό, είδε και το παράθυρο που είχε στο δρόμο, εδάκρυσε:
— Α, ωραία, ωραία!... Και παράθυρο στο δρόμο! Παιδάκι μου, να ’χεις την ευχή μου...
  Χρόνια πολλά είχε να δει έτσι σπίτι. Από τότε που βρισκόντανε στην Αθήνα κατοικούσανε πάντα σε δωμάτια που ήτανε σε βάθος αυλής, ή μάντρας. Νερά λιμνάζαν εμπρός τους, κοφίνια, σκάφες, σούστες, όρνιθες γυρίζανε, πάπιες, γουρούνια κυλιόντουσαν στη λάσπη τη μαύρη...
Η μάνα του έπλενε, ξενόπλενε, και αυτός εσπούδαζε. Τι κακές, τι δύστυχες μέρες που περνούσαν!... Και πιο πολύ φαινόταν η δυστυχία τις ημέρες τις καλές. Η  κάθε καλή μέρα, που όλοι οι άνθρωποι γλεντούσανε και οι κάτοικοι οι άλλοι της μάντρας φορούσανε τα εορτάσιμα ρούχα τους, γι’ αυτούς ήτανε πένθος και λύπη. Και τα λεπτά τους τα λίγα, που είχανε φέρει μαζί τους απ’ την πατρίδα τους, φεύγανε σιγά σιγά, γιατί η πλύση της μάνας του δεν έβγαζε τόσα όσα χρειάζονταν...
Ο Αλίμπης άφησε τις σκέψεις και έκλεισε το βιβλίο. Του ήρθε να βγει έξω, να τρέξει μήπως βρει καμιά δουλειά, ό,τι δουλειά και αν ήτανε, αλλά κρατήθηκε.
Αύριο, αύριο... είπε.
Η μάνα του και η γειτόνισσά της, μια γριά παχιά με μαύρα και με ελιά, κρεατοελιά, στο μάγουλο, με τρίχες ψαρές, ξακολουθούσανε την ομιλία τους. Άκουσε τι λέγανε. Η  ξένη διηγότανε πώς ένας έμπορος πλούσιος, που είχε κάποιο μεγάλο σπίτι μαρμαρένιο κει κοντά, όταν του έφερναν πράματα, εμπορεύματα, φώναζε τη γυναίκα του να τ’ ανοίξει, ή να κάνει αυτή την αρχή, γιατί την είχε για γουρλίνα. Από τότε που την επήρε είχε γίνει πλούσιος, ενώ πριν ήτανε μηδέν... Και αυτή πάει, με όσα χρήματα και αν έχουν κάνει, και ανοίγει τα εμπορεύματα, και έτσι χρήματα, χρήματα άφθονα ακόμη τους έρχονται...
Και έπειτα; ρώτησε ο Αλίμπης.
Και στο νου του παρουσιάσθηκε ο θάνατος, που όλα τα σβήνει...
 Πάνω στις σκέψεις αυτές άκουσε έξω φωνές γνωστές και με χαρά είδε τους δύο φίλους του να στέκονται και να κοιτάζουνε στο παράθυρό του.
— Να ο Βρούτος... εμούγκρισε ο Λεώπης, δείχνοντας τον Αλίμπη στον Μίρλα.
— Δε βλέπεις και κακά, Οράτιε!
— Σκάσε, Κάσιε!
Και οι δύο, χωρίς να τους μέλει για τον ψυχρό άνεμο, με τα σακάκια ανοιχτά και τους λαιμοδέτες να ανεμίζονται, στεκόντανε γεμάτοι ευθυμία, στο πείσμα της φτώχειας τους. Ο Λεώπης αυτή την ημέρα φορούσε πλατύγυρο καπέλο μαύρο κι αυτός.
— Μπορούσε, που λες, Οράτιε, άρχισε ο Μίρλας να μιλά με ίσιο σώμα και τεντωμένο λαιμό στον Λεώπη, σα να ξακολουθούσε που είχε διακόψει και να μην έδινε πια προσοχή στον Αλίμπη, μπορούσε ο παπάς να του έλεγε: «Βάλε τον δάκτυλο στο στόμα σου και έκβαλε τον Σατανά των Σατανάδων, που έριξες μέσα σου...»
— Σκάσε, Κάσιε, και δεν τα λες καλά!
— Ποιοι είναι απ’ έξω; ρώτησε η μάνα του Αλίμπη.
— Ο Λεώπης και ο Μίρλας.
Η ξένη σηκώθηκε.
— Γιατί;
— Ώρα είναι να πάω...
— Θα ’ρθεις; ένεψε και είπε ο Λεώπης στον Αλίμπη.
Αυτός κούνησε το κεφάλι, λέγοντας μ’ αυτό ότι θα πάει.
Η ξένη έφευγε και τον χαιρέτησε. Η  μάνα του τη συνόδεψε ίσαμε έξω. Και θα βγήκε και στην πόρτα, γιατί είδε τους δυο φίλους του να χαιρετούνε με ευγένεια, βγάζοντας τα πλατιά τους καπέλα, τα λιγδωμένα.
— Ερχόμεθα!
  — Ευχαρίστως... είπανε σε κάτι λόγια της μάνας του, που δεν μπόρεσε να τ’ ακούσει καθαρά.
Ο Αλίμπης ήξερε ότι η μάνα του, η διωγμένη, η κυνηγημένη απ’ όλους, ζητούσε τη συντροφιά και ευχαριστιότανε πολύ όταν έβλεπε να πηγαίνουν στο σπίτι της.
Οι δυο φίλοι μπήκανε μέσα, ο ένας κοντά απ’ τον άλλον, βγάζοντας τα καπέλα τους. Ο Αλίμπης παρατήρησε ότι πάλι αυτή την ημέρα τούς είχε πιάσει η μεγάλη ευγένεια, που κάθε τόσο τους έπιανε.
Η μητέρα του τους ακολουθούσε γελαστή.
— Καλώς τους, καλώς τους! τους έλεγε.
— Μη ρωτάς, όταν το έμαθα, πήγα... άρχισε ο Λεώπης να λέει, αλλ’ ο Αλίμπης μ’ ένα νέψιμο τον έκανε να σωπάσει.
Καθώς όμως του Αλίμπη η μάνα πήγαινε να τους φέρει λίγο νερό, λυπημένη γιατί δεν είχε γλυκό να τους τρατάρει, του είπε σιγά:
— Τα μάθαμε, που λες, απ’ τον γερο-Ψαθούλα... Στο διάβολο! Στο διάβολο! Δεν ξέρεις πώς είμαι...
— Μωρέ, καλά θα κάνω κι εγώ, είπε ο Μίρλας, κουνώντας το χέρι του κοφτά, που θα του δώσω! Μακριά, μακριά απ’ αυτόν τον τόπο!
Ο Λεώπης κουνούσε το κεφάλι απελπιστικά. Ο Αλίμπης κατέβασε το κεφάλι. Πώς ήθελε κι αυτός να έφευγε!
Η μάνα έφερε το νερό και, άμα ήπιανε, πήρε τα ποτήρια κι έφυγε πάλι.
Ο Μίρλας κάτι έβγαλε απ’ την τσέπη του και το ύψωσε δείχνοντάς το.
— Τρεις της, είπε.
—  Βρε! έκανε ο Λεώπης μισανοίγοντας τα χέρια, τις παλάμες, σα να ξαφνιάστηκε. Και πού βρεθήκανε αυτά, αυτός ο θησαυρός; Ε, ε, Κάσιε; Αγαπητέ Κάσιε; Μη, κατά λάθος, επήρες καμιά βουτιά σε κανενός το θυλάκιον;
— Με συγχωρείς, Οράτιε, με συγχωρείς... Το ψαλίδι μου, το ξίφος μου ήθελα να πω, επούλησα στον Ρόγα... Του ήθελα τρεις και του πήγα το ψαλίδι, το ξίφος μου δηλαδή, όλο η γλώσσα μου κάνει λάθος, και του είπα: «Δώσε μου άλλες τρεις και πάρ’ το! Εμένα μού είναι άχρηστο στον τόπο αυτόν! Τι, να δουλεύω και να πεινώ... Δε δουλεύω καθόλου...» Και μου τις έδωσε γρήγορα με χαρά μεγάλη...
— Καλά έκαμες, Κάσιε, καλά... Μπράβο... Πρώτη φορά που σκέφθηκες τόσο ωραία... Μα τον Δία και τον Ερμή, τον κλέφτη, τον παντοτινό θεό των Ελλήνων!... Έκανες άριστα, σα σοφός ανήρ! Καλύτερα να πουλάς παρά να βάζεις αμανάτι... Τώρα, για να δούμε... Τι νομίζετε, δεν έχω κι εγώ; Για, για!... Εδώ κοιτάτε... Βλέπετε; Κάποιος γελάστηκε και μου έδωσε, δανεικά και αγύριστα, μια δραχμή.
— Αυτό είναι θαύμα! φώναξε ο Μίρλας. Και ποιος ήταν αυτός;
— Άστε τον! Τον λυπούμαι, μα το Θεό, αλλά τι να του κάνω; Δε θα του τη δώσω! Αν και αυτός δεν πιστεύω να το πολυπιστεύει ότι θα την ξαναδεί, γιατί δεν είναι τόσο πολύ κουτός!
— Ας είναι... Συ είσαι θέσει και όχι φύσει κανονιέρης, όπως έλεγε ο πρώην ταβερνιάρης μας, που έκοβε στην καθαρεύουσα!
— Και, μα το Θεό, είδε τέτοιους όχι λίγους, ο φουκαράς!
— Όπου θ’ αναγκαστεί στο τέλος να γίνει και αυτός. Πόσα του θέλαμε;
— Λοιπόν, τι θα κάνουμε; τους διέκοψε ο Αλίμπης.
— Τι θα κάνουμε; Φιλοσοφία θέλει; Να, εμπρός για του Καλούδα! Άρχισε κρύο και θα είναι σα βρύση ουρανία...
— Εμπρός, πάμε!
  — Κάσιε, Κάσιε!
— Τι θέλεις, Οράτιε;
— Μου μύρισες τσιγάρο! Και είσαι... είσαι αχρείος από φύση! Περισσότερα θα πήρες! Έχεις πακέτο!
— Ε, ναι! Πήρα τρεισήμισι.
— Βλέπεις; Το τσιγάρο!
Αυτός έβγαλε ένα πακέτο αδύνατο, ζαρωμένο και του το έδωσε.
—  Βρε, τον αθεόφοβο!
— Ψάξε και κάτι θα βρεις!
Καθώς έβγαιναν, η μάνα του Αλίμπη έτρεξε.
— Τόσο γρήγορα; τους φώναξε.
— Έχουμε μια σπουδαία υπόθεση να τελειώσουμε! είπε ο Λεώπης.
— Δηλαδή να την ξετινάξουμε, διόρθωσε ο Μίρλας.
Και βγήκαν έξω πανηγυρικά. Βαδίζανε και οι τρεις μέσα στον ψυχρό άνεμο ευχαριστημένοι. Ο Λεώπης τραγουδούσε με ψεύτικια φωνή, κάνοντας την πριμαντόνα.
Σε μια βιτρίνα που είχε καθρέφτη σταθήκανε και είδανε τα πρόσωπά τους.
— Γιατί, Οράτιε, η μορφή σου είναι ωχρά;
— Γιατί; Γιατί... δε βλέπεις, Κάσιε!
Ο Αλίμπης σήκωσε τα μουστάκια του και κοίταξε να τους μιμηθεί στην ευθυμία.
— Πόσο λυπούμαι το καημένο! είπε κι αυτός.
— Τι λυπάσαι συ; τον ρώτησε ο Λεώπης.
— Το σώμα μου. Το έχω συνηθίσει και σκέπτομαι κάποτε ότι θα χωριστώ μια μέρα απ’ αυτό και το λυπούμαι!
—  Βρε αδελφέ, τι λόγια είναι αυτά!
— Μελαγχολικά!
Και η παρέα ξακολούθησε το δρόμο της.
  Ο Αλίμπης σκεπτόταν: Μετά δυο, τρεις ή τέσσερις ώρες το πολύ, πάλι τα ίδια! Ερημιά και κακομοιριά. Γιατί χαίρουμαι;...
Και όλα του ήρθανε στο νου σαν άνεμος και τον ζαλίσανε, το πρωινό του διώξιμο, η φτώχεια του, τα λεπτά που σωνόντανε. Κοντά στου Καλούδα είδανε έναν γέρο με μεγάλα νεανικά βήματα να έρχεται κρατώντας μια μαγκούρα χοντρή...
— Κατά φωνή! έκανε ο Λεώπης δείχνοντάς τον.
— Ο γερο-Ψαθούλας!
Εργασία, εργασία! Εργάτης, μωρέ, έλεγε με το νου του ο Αλίμπης, χτυπώντας με τα λόγια αυτά την απελπισία του και θέλοντας να φέρει τέλος σ’ αυτό που σκεπτότανε, να σταματήσει, ενώ έβλεπε τον Ψαθούλα να πλησιάζει.
Και ο γερο-Ψαθούλας τους πλησίαζε ορμητικός.
— Καλώς τον!
— Ζήτω του γέρου Ψαθούλα!
Αυτός ήρθε κοντά και, χωρίς να χαιρετήσει, άρχισε να λέει:
— Πήγα σε κείνον τον άτιμο τον Δαβλίδα και παραλίγο να του τσακίσω το κεφάλι!
— Γεια σου, μαλλιαρέ! του είπε ο Μίρλας.
— Τι λες,  βρε;
— Τι λέω; Να, λέω πως δεν λένε «τσακίζω», αλλά λένε «θραύω»!
— Βρε, α στο διάολο! Άσε με ήσυχο!
— Δεν έπρεπε να πεις «άσε με»!
— Έχει δίκιο ο Μίρλας!
— Στο διάολο και συ, μη σου δώσω καμιά μαγκουριά!
— Μαγκουριά!
— Λέξη κακιά, βάρβαρη!
— Προστυχιά!
— Μαλλιαρή!
  — Ω, ω!
Ο γερο-Ψαθούλας θύμωσε, ή έκανε τον θυμωμένο περισσότερο, και κίνησε τη μαγκούρα του, αλλ’ αυτοί τον αρπάξανε απ τα χέρια.
— Ω, γερο-Ψαθούλα, είσαι αιχμάλωτος!
— Μωρέ, αφήστε με!...
— Τι λέει;
— Τίποτα! Άδικα κουνιέσαι!
— Και λυγιέσαι!
— Τι να τον κάνουμε;
— Τι να τον κάνουμε, ρωτάς; Να τον πάμε στου Καλούδα!
Ο Αλίμπης τούς έβλεπε χαμογελώντας. Ξαφνικά όμως σκέφτηκε: Και να σκεφτεί κανείς πως όλοι αυτοί, και πρώτος ίσως ο γερο-Ψαθούλας, μετά κάμποσο καιρό θα ακολουθήσουν το πεπρωμένο! Ξαπλωμένοι, χωρίς καμιά πια ευθυμία, όλα λησμονημένα αυτά, με πόνο και στεναγμό θα τελειώσουν τη ζωή! Μέσα στη γη θα τους κλείσουν, τα κόκαλά τους έπειτα θα πεταχτούνε και ίχνος δε θα τους μείνει, ούτε καμιά ανάμνηση, σα χάραγμα όλα αυτά πάνω σε νερό! Υπήρξαν, ή δεν υπήρξαν; Και όμως γελούνε αντί να κλαίνε!
Ο Λεώπης τού διέκοψε τις σκέψεις.
— Έλα λοιπόν! Πάμε! του είπε.
Κρατώντας αυτοί καλά τον γερο- Ψαθούλα, τον πήγαιναν στην ταβέρνα του Καλούδα.
—  Βρε παιδιά, έχω δουλειά!
— Δεν πρέπει να λες, του έλεγε ο Λεώπης, «μαγκούρα», πρέπει να λες «βακτηρία», «ρόπαλον». Δεν πρέπει να λες ούτε «βρε», ούτε «δουλειά»! Πρέπει να λες...
Την άλλη μέρα σηκώθηκε και έφυγε πολύ πρωί πάλι. Ο ουρανός ήτανε κατάμαυρος και πότε πότε σταγόνες νεροχιονιού πέφτανε. Φυσούσε και άνεμος, αλλ’ όχι τόσο δυνατός όσο την περασμένη μέρα.
Πρώτα τράβηξε για το μεσιτικό γραφείο. Έπρεπε να πάει και απ’ εκεί, μην είχε βρεθεί καμιά θεσούλα.
Ο Ψαθούλας του είχε πει πως ο Δαβλίδας και ο Γεωργούλας θα κλείνανε τα στόματά τους πια, δε θα λέγανε σε όποιον τους ρωτούσε τίποτα για κείνο.
Μα ποιος το είπε στον Δαβλίδα; πάλι σκέφθηκε ο Αλίμπης και πάλι ανησύχησε· έπειτα αισθάνθηκε θυμό, και σκέψη κακιά πέρασε απ’ το νου του.
Διά παντός μέσου όμως έπρεπε να φύγει απ’ αυτό το μέρος, απ’ αυτή την πόλη! Να πάει αλλού! Στη Σμύρνη, στην Πόλη...
Στη σκέψη αυτή, να φύγει, αισθάνθηκε γλυκιά ταραχή στο νου του. Ήτανε τα όνειρά του που έκανε να ξυπνήσουν.
Στο μεσιτικό γραφείο τον περίμενε αποτυχία. Τίποτα ακόμα. Δουλειά δεν είχε παρουσιαστεί, του είπε ο μεσίτης.
Αντί να λυπηθεί, ψυχρός ψυχρός πήρε το δρόμο που έφερνε σ’ ένα καφενείο εργατικό.
Πάλι το ίδιο, ας εργαστεί τώρα όπως και όπως, όσο να βρει δουλειά, να πιάσει λεπτά, και να φύγει, να φύγει!...
Είχε γνωρίσει κάποτε έναν εργατικό, που έπαιρνε μικροδουλειές εργολαβία, και αυτόν επήγαινε να έβρει. Ήξερε ότι εκεί εσύχναζε, και ήτανε βέβαιος πως, αν δεν είχε δουλειά, θα τον έβρισκε.
Αυτόν ο Αλίμπης τον είχε σώσει μια φορά από δυνατό ξύλο που του έδιναν άλλοι εργατικοί.
Και τώρα, καθώς προχωρούσε για το καφενείο, θυμάται κείνη τη σκηνή και σα να τον βλέπει πως έκανε να φυλαχθεί απ’ τα χτυπήματα τους, με τη μύτη λίγο ματωμένη, ενώ κοντά στα σίδερα του σιδηροδρόμου ήτανε πεταμένο το καπέλο του, μια σταχτιά ρεπούμπλικα. Δεν ήτανε όμως και γενναίος!
   Εδώ ο Αλίμπης στάθηκε τυχερός. Τον βρήκε. Κείνη τη στιγμή του έφερναν τον καφέ του.
Καθότανε μόνος σ’ ένα τραπέζι, με το τσιγάρο έτοιμο στα δάκτυλα, ακίνητος...
Μόλις είδε τον Αλίμπη, ευθύς τον γνώρισε. Είχανε κάνει όμως και άλλοτε παρέα.
— Μήτσο!... Κυρ Μήτσο!... του είπε και έσυρε ένα κάθισμα. Καθίστε! Τι θα πάρετε;
Στην αρχή, που είδε αυτή την αξία να του δίνει, αισθάνθηκε ο Αλίμπης δυσκολία πώς θα το έλεγε, πώς θα κατέβαινε απ’ εκεί που τον ανέβαζε και θα γινόταν ίσαμε αυτόν και πιο κάτω ακόμα. Αλλά γρήγορα τη νίκησε και του είπε τι ήθελε.
Ο Μαυρούκης, έτσι λεγότανε, ξαφνιάσθηκε και φάνηκε να λυπήθηκε.
— Μα κάνετε γι’ αυτές τις παλιοδουλειές, κυρ Μήτσο; Αν πάλι έχετε τόσο ανάγκη!...
— Γιατί δεν κάνω; Δυνατά χέρια έχω!
— Το ξέρω... Είσαι σίδερο μονάχο... Αλλά... είναι βαριά, πρόστυχη, πώς να το πω!...
Ο Αλίμπης επέμενε και ο Μαυρούκης επείσθηκε.
— Ίσα ίσα, έχω κάποια δουλειά! Από αύριο θ’ αρχινήσω! Είναι κει κοντά στο Φάληρο. Θα βγάλουμε κάτι σουλήνες. Έλα αύριο πρωί εδώ. Δε θα ’χεις κασμά. Αμ πού να τον έβρεις... Θα σου οικονομήσω γω! Αφού το θέλεις!...
Ο Αλίμπης ήπιε σιγά τον καφέ του και κοίταξε τους πελάτες του καφενείου.
Άλλοι γέροι, με σκαμμένο απ’ την κακοπέραση πρόσωπο σαν τις μεριές που τις σχίζουν ορμητικά νερά, άλλοι νέοι, και αυτοί όμως με τα αυλάκια, τις σχισμάδες που αφήνουν τα ορμητικά νερά. Αλλά τη ματιά τους, ενώ την περίμενε θλιβερή, την  είδε να λάμπει όλο ξενοιασιά.  Άκουσε κει κοντά του και μια ομιλία:
— Πάμε να πιούμε ένα...
— Πάμε! Θα ’ρθεις; Έλα, να πάνε οι πίκρες κάτω...
Όλοι στο κρασί, στο κρασί για να πνίξουνε τις πίκρες τους, και πνίγονται και αυτοί μαζί! σκέφθηκε. Αλλά μην κι αυτός δεν έκανε το ίδιο; Εκεί δε ζητούσε την παρηγοριά;
Του είχε κάνει εντύπωση όμως πολύ η ξενοιασιά τους και του φάνηκε ότι δε θα αισθανόντανε πολύ βαριές τις πίκρες των επάνω τους.
Όταν αυτοί είχανε δουλειά, αυτή την κακιά δουλειά, το βάσανο, θα ήτανε όλο χαρά και ευτυχία!
Μα πώς μπορούνε; Δεν έχουν αναμνήσεις, όνειρα να τους ταράζουνε; Και σα να είδε μέσα του, με τη σκέψη αυτή, και να είδε κάτι σα θάλασσα ταραγμένη, άγρια, να κουνιέται ορμητικά, και μύριες φωνές, τις φωνές της, να άκουσε!
Μην όμως αυτό είναι πιο καλό απ’ ό,τι αισθάνομαι γω; ρώτησε, αφού τους είδε πάλι, είδε τη μελαψή, την ηλιοκαμένη μορφή και αδύνατη του Μαυρούκη, που κάπνιζε το τσιγάρο του χωρίς να φαίνεται να σκέπτεται, με μια ευτυχία απλωμένη στο πρόσωπό του.
Ο Αλίμπης σε λίγο έφυγε. Πήρε το δρόμο του σπιτιού του και βάδιζε με βήμα σταθερό.
Εργάτης τώρα! έλεγε.
Κάποτε ένα χιονάκι ερχότανε και τον χτυπούσε στο πρόσωπο.
Ο κόσμος, αραιός στους δρόμους, έτρεχε γρήγορα να ζεσταθεί.
Και ο άνεμος ψυχρός, σουβλερός τον χτυπούσε στο πρόσωπο. Τα χέρια του τον πονούσαν απ’ το κρύο και τα έχωσε μέσα στο στήθος του.
  Είδε έναν με γάντια. Κάτι έκανε να σκεφθεί, αλλά κατέβασε το κεφάλι και περπάτησε πιο γρήγορα. Είχε φθάσει σ’ ένα δρόμο μεγάλο, πλατύ, όταν άκουσε βήμα ρυθμικό και τον έκανε να στραφεί. Είδε μια γραμμή μεγάλη παιδιών του σχολείου να βγαίνει από ένα δρόμο στενό.
Περάσανε από κοντά του. Δε γύρισε τώρα το βλέμμα να τα δει. Συλλογιζόταν...
Του φαινότανε γελοίο τα τόσα βάσανα των παιδιών για τόσα λίγα χρόνια ζωής έπειτα... Και βρήκε ότι έμοιαζε η ετοιμασία αυτή των παιδιών με παίδεμα ενός να κατασκευάσει γιγάντιο καράβι για να περάσει μικρή λιμνούλα!
Πρωί πρωί σηκώθηκε και ετοιμάσθηκε για τη δουλειά. Έβαλε στο λαιμό του ένα μαντίλι σκούρο, χωρίς να βάλει κολάρο, φόρεσε μια παλιά φορεσιά που είχε και, παίρνοντας σε μια πετσέτα ένα κομμάτι ψωμί, έφυγε. Στη μάνα του δεν είπε τίποτα για δουλειά, μόνο πως κάπου θα πήγαινε με τους φίλους του και, επειδή μπορούσε να λερωθεί, γιατί ο καιρός ήταν βροχερός, φόρεσε τα παλιά του.
Τον Μαυρούκη τον βρήκε στο καφενείο με δυο άλλους, έτοιμους για δουλειά. Είχανε μαζί τους κασμάδες, φκυάρια.
Ο Μαυρούλης είχε δυο κασμάδες. Για μια στιγμή νόμισε ότι αυτός, ο Μαυρούκης, θα σήκωνε και τους δυο, αλλά γρήγορα τον άκουσε, μόλις έκαναν να ξεκινήσουνε, να του λέει:
— Να ο δικός σου, πάρ’ τον!
Οι δυο άλλοι τον κοιτάζανε περίεργοι. Απ’ εκεί μπήκανε στον τροχιόδρομο. Στην αρχή ντρεπότανε που κρατούσε τον κασμά και νόμιζε ότι όλοι θα τον βλέπανε, και ευχαριστήθηκε που είδε τον κόσμο να περνά από κοντά του, τρέχοντας στην εργασία του, χωρίς να δίνει καμιά προσοχή σ’ αυτόν. Και έτσι αμέριμνα ησύχασε και κοίταξε να πάρει το αμέριμνο ύφος των συντρόφων του.
 Καθώς το τραμ έτρεχε, αυτός εκοίταζε έξω, χωρίς να ανακατευθεί στις κουβέντες των άλλων. Έβλεπε τα δέντρα, τα σπιτάκια, την αγροτικιά ζωή και η καρδιά του πετούσε... Αναμνήσεις μακρινές, της πατρίδας του, μιας ζωής όμοιας σχεδόν με την αγροτικιά, του ήρθανε και σα να αισθάνθηκε μαζί τη μυρουδιά της γης της, του χόρτου της, των αγρίων λουλουδιών της, μια μυρουδιά ιδιαίτερη, που μάταια την είχε ζητήσει στις εξοχές των Αθηνών όταν επήγαινε.
Το τραμ έφθασε και κατεβήκαν. Είδε τη θάλασσα να είναι θολή, κοκκινωπή στην αρχή, πράσινη πιο πέρα και μαύρη βαθιά, μια γραμμή μαύρη, που μέσα η πάνω της ένα βαπόρι στεκόταν καπνίζοντας .
Και μέσα στη θάλασσα την πράσινη, κάτι όμοιο με φιδάκια, φιδάκια λαμπερά, άπειρα, εκουνιόντουσαν, φαινόντανε να κολυμπούνε.
— Απ’ εδώ! τους είπε ο Μαυρούκης δείχνοντας με το κεφάλι του ένα δρομίσκο σα γεφύρι, γιατί απ’ τη μεριά του και την άλλη λιμνάζανε νερά.
Και πήγε εμπρός μ’ ένα φκυάρι και έναν κασμά στον ώμο.
Ο βοριάς φυσούσε δυνατός και σύννεφα τρέχανε στον ουρανό. Κρύο. Κάπου ένα χιονάκι ερχότανε φερμένο απ’ το μακρινό σύννεφο, που πέρα προσπαθούσε να ντύσει στα λευκά τον γέρο Υμηττό, όπως είχε ντύσει τον σκοτεινό Πάρνη και είχε ασπρίσει της γλυκιάς Πεντέλης τις καλόγραμμες ράχες. Περάσανε τρεις καλύβες ερειπωμένες, με δίχως πόρτα και ανοιχτά παράθυρα και τα κεραμίδια άνω κάτω. Στο παράθυρο της μιας, ένα μαυρισμένο, που δεν θα είχε βαφεί ποτέ, ένα πανί άσπρο, βρώμικο κρεμότανε και κουνιόταν απ’ τον άνεμο. Μια έπαυλη, έπειτα, με πύργους, κλειστή, σιωπηλή, που στα δέντρα της, τα περισσότερα γυμνά από φύλλα, ο άνεμος τραγουδούσε, βογκούσε, σφύριζε. Ύστερα μια εκκλησίτσα, που είδαν ένα φωσάκι να χρυσίζει μέσα μικρό.
  Βούρλα, λάκκοι με νερά, δέντρα ψηλά με τον κορμό γυμνό πολλά. Και ερημιά. Ένας άνθρωπος φάνηκε να σέρνει μια αγελάδα άσπρη και μαύρη, και χάθηκε πίσω από φράχτες. Μια μάνδρα μεγάλη και μια καπνοδόχος ψηλή ψηλή. Εργοστάσιο!
— Εδώ! Σταθείτε εδώ! τους είπε ο Μαυρούκης και προχώρησε μόνος και μπήκε μέσα στο εργοστάσιο. Η  πόρτα του είναι ανοιχτή.
Ο βοριάς φυσούσε άγριος. Παγωνιά. Τα δάχτυλα πονούσαν.
— Μωρέ, βελόνες έχει ο βοριάς! είπε ένας απ’ τους εργάτες.
Ο Αλίμπης κρύωνε, κρύωνε. Αισθανότανε τα σαγόνια του να θέλουνε να χορέψουνε και τα δόντια του να χτυπήσουνε το χορό τους.
— Θεέ, τι τυραννία! είπε σιγά Κρατώντας τον κασμά, κοίταξε πέρα την ερημιά που απλωνότανε. Άνθρωποι δε φαινόντανε, είδε μόνο το τραμ να φεύγει για την Αθήνα και αισθάνθηκε συγκίνηση.
Ο Μαυρούκης φάνηκε.
— Να, να, απ’ εδώ θ’ αρχινήσετε! Μήτσο, εδώ! Απ’ εδώ! Σ’ αυτή τη γραμμή, που είναι χαραγμένη.
Και η δουλειά άρχισε. Κατέβαζε με δύναμη τον κασμά στη γη και σε λίγο δεν αισθανότανε κρύο.
Χωρίς ομιλίες, δουλεύανε, δουλεύανε. Κάποτε ερχόταν ένα χιονάκι πάνω του, στο χέρι του, στο μάγουλό του, στα μάτια του. Και η ώρα περνούσε έτσι. Σκάβοντας είχε φτάσει κοντά στην πόρτα του εργοστασίου. Πίσω του άλλος πετούσε με το φκυάρι το χώμα έξω απ’ το λάκκο που άνοιγε αυτός. Άκουγε το θόρυβο του εργοστασίου και έβλεπε έτσι, όχι καλά, την κίνηση που γινότανε μέσα. Όταν στάθηκε για μια στιγμή να αναπαυθεί, είδε τις ρόδες που γυρίζανε γρήγορα, τα λουριά, και πέρα στην άκρη τον καμιναδόρο, έναν με μαύρα γένια μακριά, ίσαμε τη δερματένια ποδιά του, και τα χέρια γυμνά ίσαμε τους αγκώνες, να χτυπά το φλογισμένο  σίδερο κυκλωμένος απ’ τις σπίθες, σα μυθικός δράκοντας μάγος φκιάχνοντας φωτεινά φτερωτά ζωύφια. Από πίσω του επρόβαλε ένα παιδί με μουντζουρωμένο πρόσωπο, σα σκύλος μωψ, διορθώνοντας και κοιτάζοντας άλλα σίδερα που βρισκόντανε στη σκεπασμένη απ’ το κάρβουνο φωτιά, που μια φλόγα της, με χρώμα μπλε, ξεπετάχθηκε με κίνηση δεμένου φιδιού.
Πάλι δουλειά. Άρχισε ο ιδρώτας να τον λούζει, μ’ όλο το κρύο. Κατέβαινε στα μάτια του, στο στόμα του, και τον βρήκε αλμυρό, αλμυρό. Και δούλευε, δούλευε σκυθρωπός, άγριος. Κάποτε έλεγε με το νου του: Και γιατί όλα αυτά; Για να ζει κανείς, για να ζει!
Ένα σφύριγμα έγινε απ’ το εργοστάσιο ξαφνικά. Οι εργάτες σταθήκανε, αυτός ξακολουθούσε να σκάβει.
— Στάσου! Δεν άκουσες; Κολατσιό! του φωνάξανε οι άλλοι.
— Τι ώρα να ’ναι;
— Θα ’ναι ίσαμε εννιά!
Φορούσανε τις πατατούκες τους, που είχανε βγάλει πριν αρχίσουνε τη δουλειά.
— Μέσα να πάμε; ρωτήσανε τον Μαυρούκη, που πιο πέρα φορούσε και αυτός το σακάκι του.
Μόνο ο Αλίμπης δεν το είχε βγάλει και μετανοούσε τώρα.
— Οχι, όχι! Θα πάμε δω κοντά, τους είπε ο Μαυρούκης, στο δρόμο που πάει στην Αθήνα! Είναι μια ταβερνούλα και έχει ένα κρασί πρώτης. Μια στιγμή... Τραβάτε σεις απ’ εδώ, ίσα, ίσα!...
Και χώθηκε μες στο εργοστάσιο. Σε όχι πολύ, καθώς αυτοί προχωρούσανε σιγά, ακούσανε τη φωνή του και τον είδανε να έρχεται με τον καμιναδόρο με τα μαύρα γένια και την πέτσινη ποδιά.
Επιτέλους ήρθε η ώρα να σχολάσουν. Πήρανε τα εργαλεία και προχωρήσανε πάλι στην ταβερνούλα, που ήτανε ένα μικρό μαγαζάκι κοντά στον άσπρο μεγάλο δρόμο και στα γιγάντια, γυμνωμένα όμως απ’ το χειμώνα, δέντρα.
Πάνω σ’ ένα καλάμι κυμάτιζε ένα κόκκινο πανί, σημάδι αρειμάνιο του Βάκχου. Εκεί θα γινόταν η πληρωμή.
Τα χέρια του Αλίμπη είχανε γδαρθεί, από ένα δάχτυλό του έτρεχε αίμα και το έκρυβε μην το δούνε.
Του έδωσε ο Μαυρούκης τέσσερις δραχμές, ενώ στους άλλους έδωσε τρεις και μισή.
Στην αρχή ο Αλίμπης το πήρε ότι το έκανε αυτός για την παλιά εκδούλευση, αλλά γρήγορα έμαθε ότι ήτανε γιατί είχε εργασθεί καλά. Και απ’ τον Μαυρούκη και απ’ τους άλλους δύο εργάτες άκουσε να του λένε πως, αν δούλευε ακόμα λίγο αυτή τη δουλειά, θα γινότανε ο καλύτερος εργάτης της αγοράς.
— Μωρέ, μπράβο σου!... του είπε ο ένας εργάτης ψηλός, κόκκινος, απ’ τη Σαντορίνη, συ σκάβεις σα θηριό! Δε σε πρόφταινα, στο Θεό μου!...
Και σκέφθηκε τότε και αυτός: Καλά που είναι μόνο για σήμερα! Αν ήτανε και αύριο, θα μπορούσα;...
Είχε σχετισθεί πια μ’ αυτούς. Ήπιε κρασί αρκετό.
Οι εργάτες, ο Μαυρούκης, ήτανε άνθρωποι καλοί, αφελείς, άκακοι, μιλούσανε για τη δουλειά τους, για τους κόπους τους, για τα γλέντια τους, αλλ’ ο Αλίμπης αισθάνθηκε στενοχώρια κοντά τους. Θέλησε να βρεθεί στον κύκλο του, κοντά στους παράξενους φίλους του, που κάθε τόσο τα πρόσωπά των περνούσαν απ’ το νου του. Και τους ανάγκασε να φύγουνε.
Πήρανε πάλι το δρόμο τον ίδιο και φθάσανε στη στάση του τραμ. Αυτός τώρα είχε γίνει πιο ομιλητικός και αισθανότανε και μικρή λύπη που θα χωριζόντανε.
Η θάλασσα ήταν όμοια σχεδόν στο χρώμα με το σκοτεινό μπλε, σκοτωμένο, θολωμένο. Πέρα μακριά, στον ορίζοντα, μαύρη,  και ο ουρανός εκεί, στο τέλος, κλεινόταν από ένα σύννεφο κατάμαυρο, χαμηλό, που πάνω του κομμάτια μικρών σύννεφων εκινούντο.
Στη βυσσινόμαυρη δύση κομματιασμένα σύννεφα τρέχανε.
Ο άλλος ουρανός είχε καθαρίσει.
Όταν βρέθηκε στην Αθήνα, είχε πια νυχτώσει καλά.
Πέρασε πρώτα απ’ το σπίτι του και άφησε τα λεπτά, κρατώντας μόνο για μισή οκά, κι αφού έφαγε, πήγε να βρει τους φίλους του.
Βάδιζε με χαρά, που πήγαινε να τους βρει, και ό,τι είχε υποφέρει όλη την ημέρα το αισθανότανε τώρα ευχάριστα, θα τους τα διηγότανε!
Πάλι όμως η λύπη τον έπιασε. Αύριο; Αύριο ή μεθαύριο πάλι θα πήγαινε κάπου και θα πάσχιζε έτσι να βγάζει το ψωμί του!... Πώς ζούσανε τόσοι άλλοι! Και γιατί όμως αυτά!
Αυτή τη φορά αντικρύ σ’ αυτή του την ερώτηση φάνηκε μια απάντηση:
— Για τη μάνα μου! Και ίσως... ίσως...
Κάτι άλλο έκανε να σκεφθεί, αλλά δεν το άφησε.
Στην πόρτα του Καλούδα, όταν έφτασε και πλησίασε σιγά, κρυφά, άκουσε τη φωνή του Λεώπη να λέει:
— Που λες, Κάσιε, άμα γίνουμε πλούσιοι, που θα κληρονομήσουμε τον άγνωστο θείο, δε θα στενοχωρεθούμε νομίζεις, αγαπητέ μου φίλε, που θα μας αφήσει η αγαθή και πιστή μας φτώχεια;
— Μαλιστα, Οράτιε, του απάντησε ο άλλος με την ίδια φωνή, έχεις δίκιο, χωρίς να λες τίποτα...
Καθόντανε στο ίδιο τραπέζι, που ήτανε καθαρό, δίχως ποτήρια, δίχως τίποτα επάνω.
Ο ταβερνιάρης, πιο πέρα και κάτω απ’ το φως, έτρωγε και   έπινε με δυο άλλους, και το παιδί όρθιο στεκότανε ακουμπισμένο στο τεζάχι.
— Νάτος! φωνάξανε άμα τον είδανε που μπήκε.
—  Βρε αδελφέ, τι έγινες! Άμα δεν έρθουμε να σε πάρουμε, δεν εννοείς να έρθεις!
— Είχε χαθεί και ανευρέθη! είπε ο Μίρλας.
— Απολωλός,  βρε, και όχι είχε χαθεί! με μια χειρονομία τον διόρθωσε ο Λεώπης.
— Λωλός είσαι συ!
Ο Αλίμπης εκάθισε κοντά τους. Αισθανόταν ευτυχία κει κοντά σ’ αυτούς. Έβλεπε την αγάπη, την ειλικρίνεια στα μάτια τους, στο φέρσιμό τους. Και τους διηγήθηκε, αφού επρόσταξε να φέρουνε κρασί, που οι φίλοι του το υποδεχτήκανε με φωνές άγριες.
— Σωπάτε,  βρε!
— Τι! Να σωπάσουμε; Μωρέ, τι λες! έκανε ο Λεώπης κουνώντας τα χέρια του μανιακά. Εδώ μας στεγνώσανε τα χείλια, ξεραθήκανε:
— Σα λουλούδι που δεν ποτίζεται!
— Γαϊδουράγκαθο να λες,  βρε!
— Και έπειτα, δεν είναι και καμιά ατιμία η αδεκαρία!
— Η απενταρία, λέγε, ανόητε! τον διόρθωσε ο Λεώπης.
Εκεί, εμπρός στα μισογεμισμένα ποτήρια, τους διηγήθηκε ο Αλίμπης τι έκανε. Αυτοί έμειναν με ανοιχτό το στόμα.
— Ώστε αυτό το κρασί είναι με αίμα; είπε ο Λεώπης.
— Στο διάβολο! Καλά θα κάνω κι εγώ! με θυμό και αποστροφή μίλησε ο Μίρλας, χωρίς να πει το παρακάτω. Ήξερε ότι οι φίλοι του το εννοούσαν ότι ήταν ο ξενιτεμός του.
Ο Λεώπης πρώτη φορά είχε μελαγχολήσει. Αυτός κάποτε κάποτε δούλευε, έγραφε δω και εκεί, σε δικηγορικό γραφείο, σε συμβολαιογραφεία. Έκανε και άλλο επάγγελμα. Επιγραφές σε  γυαλιά μόνο, όχι έξω στους τοίχους, και ζωγράφιζε, ζωγράφιζε μέσα στα μαγαζιά, στους τοίχους των, φουστανελάδες, ληστές. Αγαπούσε προπάντων να ζωγραφίζει πρόσωπα της μυθολογίας. Τον Ηρακλή, τον Τάνταλο, τον Ορφέα! Και τα ζωγράφιζε με αρκετή τέχνη, που έκανε να λυπάται κανείς γιατί δεν είχε σπουδάσει.
Έναν καιρό, ή ένα φεγγάρι, καθώς έλεγε αυτός, είχε κάνει και μαθητής του Πολυτεχνείου. Αλλά δεν μπόρεσε να μείνει να σπουδάσει. Τον τραβούσε η ωραία νύχτα, το τραγούδι σε στενό δρόμο και κάτω από παράθυρο γαλανομάτας ή μαυρομάτας, και το κιτρινωπό κρασί. Και αυτά τον έκαναν να φύγει.
Τον Καλούδα, τον ταβερνιάρη, από καιρό τον έτρωγε να του ζωγραφίσει στον τοίχο και πάνω απ’ τη θέση που καθόντουσαν κάθε βράδυ αυτός και οι φίλοι του το Σίσυφο, ή τον Τάνταλο, να θέλει να πιεί νερό απ’ το ποτάμι! Θα έκανε και το νερό να φεύγει.
Αυτή τη βραδιά πάλι θυμήθηκε τη ζωγραφιά που ζητούσε να κάνει κει και, αφού κάτι είπε και ρούφηξε το κρασί του, είπε στον ταβερνιάρη:
— Λοιπόν, δεν τα είπαμε... Τι λες! Θα κάνουμε τον Τάνταλο; Αυτό είναι απ’ την ελληνική μυθολογία, ένα πράμα αριστουργηματικό! Αυτά πρέπει ο καθένας Έλληνας να ζωγραφίζει, τέτοιες ζωγραφιές να έχει το κάθε μαγαζί και όχι αυτά που κρεμάς εκεί. Πόλεμο Ευρωπαίων με επαναληπτικά όπλα εναντίον μαύρων με τόξα και με δόρατα. Ντροπές!
— Και τον υποκόμη της Βαρκελόνης, είπε και ο Μίρλας δείχνοντας μια ζωγραφιά ιππότη με φτερό άσπρο μεγάλο στο καπέλο που ήτανε κρεμασμένη κει κοντά του.
Ο ταβερνιάρης φάνηκε να θέλει περισσότερο απ’ άλλοτε. Οι φίλοι του, αφού ρωτήσανε και μάθανε, τον συμβουλέψανε να το κάνει. Θα έδινε εμορφιά στο μαγαζί όλο. Και δέχτηκε.
  — Μα πόσο; ρώτησε.
— Δε σου είχα πει; Είκοσι και πέντε της και οι μπογιές δικές σου!
— Σαν πολλά...
— Τι λες! Εδώ πληρώνεις χιλιάδες για μια ζωγραφίτσα τοσηδούλα! Να, του Ραφαήλ, μια τόση δα θα ’τανε, πουλήθηκε για οκτακόσιες εβδομήκοντα οκτώ χιλιάδες. Ακούτε! Οκτακόσιες εβδομήκοντα οκτώ ή εννέα, δε θυμούμαι καλά!
Ο ταβερνιάρης, μ’ όλα αυτά, κατέβηκε λίγο, στις είκοσι δραχμές, και εκεί έμειναν σύμφωνοι.
— Από αύριο; Έτσι! Τώρα φέρε μας μια οκά, είπε ο Λεώπης τρίβοντας τα χέρια του, για να πιούμε για τα καλορίζικα του Τάνταλου !
Την άλλη μέρα σηκώθηκε με πόνους στο σώμα, στα χέρια και με το κεφάλι βαρύ. Έξω ο ήλιος έλαμπε σε καθαρό ουρανό και ησυχία είχε πέσει. Ο άνεμος δεν ακουγότανε να βουίζει, να βογκά.
Βγήκε έξω και πάλι πέρασε απ’ το καφενείο των εργατικών. Ο Μαυρούκης ήταν εκεί και του είπε ότι αύριο θα τον χρειαζότανε και να πήγαινε πρωί.
Απ’ εκεί έφυγε για την ταβέρνα. Είδε ότι δεν αισθανότανε καμιά στενοχώρια.
Κοντά στου Καλούδα μια νέα βγήκε από ένα σπιτάκι. Η  καρδιά του χτύπησε δυνατά. Του φάνηκε πως ήταν η νέα με τα γαλανά μάτια. Δεν ήταν όμως αυτή και σα να ευχαριστήθηκε.
Η κόρη πέρασε από κοντά του κι αυτός την κοίταξε. Αλλά καθώς γύρισε απ’ την κόρη το βλέμμα, είδε δυο νέους ντυμένους καλά, που δεν είχε παρατηρήσει, να γελούνε και κάτι να λέει ο ένας στον άλλον.
 Μην αυτοί γελούνε για μένα; ρώτησε τον εαυτό του και τους κοίταξε καλά.
Του φάνηκε να είδε τα μάτια τους να λάμπουν ειρωνικά, καθώς τον βλέπανε, και με μια ορμή έπεσε στη σκέψη ότι αν ήταν αυτός άνθρωπος που φύλαγε τη νύχτα, ληστής των δρόμων, επικίνδυνος άνθρωπος, αλλέως θα τον κοιτάζανε.
Ύστερα όμως, αφού περπάτησε λίγο: Σωστό, είπε, μπορούνε να μη γελάσουν; Με είδανε μ’ αυτά τα χάλια να κοιτάζω κορίτσια. Με το σακάκι λιγδωμένο, φαγωμένο. Και είναι το καλό μου! Και μ’ αυτά τα παλιοπάπουτσα, τα ζαρωμένα σα γεροντίστικο μούτρο!
Ο Αλίμπης τα κοίταξε, κοίταξε ένα σκάσιμο που είχανε, μην είχε σχιστεί. Του φάνηκε ότι κρατούσαν ακόμα, και το σκάσιμο έμενε όπως ήταν.
Μπορεί να μη γελούν! είπε άμα ησύχασε.
Στου Καλούδα είδε τον Λεώπη με παλιό και όλο χρώματα σακάκι, όρθιο, χωρίς καπέλο, με πινέλο και μπογιές διάφορες στα πίσω ενός πιάτου, για παλέτα, που είχε ακουμπήσει σ’ ένα τραπέζι κει κοντά, να ζωγραφίζει τον Τάνταλο και το βάσανό του. Κοντά ο ταβερνιάρης κοίταζε πιο πέρα το παιδί, και σ’ ένα τραπέζι, κοντά στην πόρτα, ο γερο-Θωμάς, μεθυσμένος και με τα μάτια μισοκλαμένα, έμενε χωρίς να κοιτάζει πουθενά.
— Ύστερα από λίγο θα δεις! έλεγε στον ταβερνιάρη ο Λεώπης. Τώρα δε βλέπεις τίποτα! Καλώς τον! είπε στον Αλίμπη. Ύστερα: Παιδί, ένα κρασάκι και ένα μεζέ, γρήγορα! Και ξακολούθησε: Εδώ πληρώνουν χρήματα και χρήματα για ζωγραφική... Να, για μια τοσηδούλα δώσανε, μάτια μου, τις άλλες, τετρακόσιες, ακούς, τετρακόσιες χιλιάδες ρούβλια! Και το ρούβλιο δεν ξέρω πόσα φράγκα πάει! Τι νομίζεις; Για σκέψου λοιπόν τι θα πει ζωγραφική με το χέρι! Εδώ δεν είναι φωτογραφία: μια με την πλάκα και έξω απ’ την πόρτα, γιατί σου πήρε τη σκιά σου! Εδώ   είναι τέχνη, καλλιτεχνία! Ζωγραφική, σου λέει άλλος, που πάνε τα πουλιά και τσιμπούνε τα σταφύλια, γιατί τα παίρνουνε για αληθινά. Γιατί δεν πάνε και στις φωτογραφίες;
Το παιδί έφερε το μεζέ και το κρασί στον Αλίμπη και αυτός τα πήρε. Έφαγε το μεζέ και ήπιε το κρασί και έφυγε για να αφήσει τον Λεώπη να εργαστεί.
Ο Μίρλας δεν είχε φανεί καθόλου.
— Το βράδυ, ε; του είπε ο Λεώπης.
Στην πόρτα κοντά ο γερο-Θωμάς του μίλησε τραυλίζοντας:
— Ένα μόνο λουλουδάκι, ένα μόνο λουλουδάκι να μου πετάξετε! Ένα, κι αυτό κίτρινο και μαραμένο...
— Σα φύλλο κίτρινο και μαραμένο! τραγουδιστά είπε και ο Λεώπης, καθώς τραβήχτηκε λίγο μακριά να δει την εικόνα του.
Ο Αλίμπης πήρε ένα δρόμο έτσι άσκοπα.
Τι να κάνω, τι να κάνω; έλεγε.
Η ζωή αυτή του φαινότανε κακιά, βαρετή. Η σκέψη του δε σταματούσε σε τίποτα καλό. Όλα τριγύρω του τα έβλεπε κλειστά, άγρια, έρημα, και έτσι του φάνηκε σα να βρισκότανε φυλακισμένη η ψυχή του μέσα σ’ αυτά.
Χωρίς να θέλει, έπεσε σε μια πλατεία που ήτανε γεμάτη από ανθρώπους καλοφορεμένους, που τους είχε βγάλει η ωραία μέρα έξω, στον ήλιο. Γυναίκες χαρωπές, άνδρες γελαστοί, νέοι με το χαμόγελο, με την ελπίδα στα μάτια και νέες με τον έρωτα να κρυφοκοιτάζει σε κάθε ματιά τους.
Κι εγώ; ρώτησε αυτός.
Και μέσα σε κείνο το πλήθος των ευτυχισμένων του φάνηκε αυτός να είναι σα σημάδι σκοτεινό μέσα στη χαρά, στον πλούτο, σαν ένα κομμάτι της δυστυχίας, της φτώχειας, που το κύλησε ίσαμε κει ο άνεμος.
 Ντράπηκε για τα ρούχα του, για το καπέλο του και έκανε γρήγορα να φύγει, αφού είδε ότι κανείς άλλος που να του μοιάζει δε βρισκόταν εκεί, να φύγει, να χωθεί στα δέντρα, που πυκνά τριγυρίζανε το μέρος εκείνο.
Έβλεπε τη χαρά σπάταλα να τους έχει σκορπισθεί και έφευγε σα Σατανάς πεσμένος, χωρίς να το θέλει, σε μέρη παραδείσου.
Και του φαινότανε τα πρόσωπα όλων τόσο άγνωστα σα να ’ταν απ’ άλλες χώρες. Κατέβασε τα μάτια και έσκυψε το κεφάλι σε μια νέα που παρουσιάσθηκε εμπρός του σαν πλασμένη απ’ το πράγμα που γίνεται η φλόγα, η λάμψη! Κείνη τη στιγμή μιλούσε και στο νου του έμειναν τα χείλια της.
Θεέ! έκανε και αισθάνθηκε ταραχή, θυμό, μανία, σαν πάθη που κοιμόντανε να ξυπνήσανε ζητώντας το δίκιο τους.
Λίγο έλειψε να πέσει πάνω σε μια παχιά ντυμένη βελούδινο φόρεμα καφετί. Την κοίταξε, είδε το βελούδο και, λησμονώντας τη νέα που είχε δει, είπε με το νου του: Με τα λεπτά ενός κομματιού μικρού βελούδου απ’ αυτό θα έκανα παπούτσια!
Είχε φτάσει κοντά στα δέντρα και, καθώς είπε αυτά, κοίταξε τα παπούτσια του. Και του φάνηκαν τότε, έτσι με τα γνωστά γνωστά τσακίσματα, τις ρυτίδες των, σα να έβλεπε πρόσωπο γνωστό του, το μόνο γνώριμο μέσα στο πλήθος εκείνο!
Την άλλη μέρα, πάλι δουλειά στο εργοστάσιο κείνο κοντά. Χαλάσανε κάτι τοίχους και ανοίξανε θεμέλια.
Το βράδυ δεν μπόρεσε να πάει στο σπίτι του και κοιμήθηκε μέσα σ’ ένα δωμάτιο του εργοστασίου με όλους τους άλλους.
Και κοιμήθηκε ευθύς μόλις έπεσε, ή καλύτερα διπλοκοιμήθηκε, γιατί κανένα όνειρο δεν τον ετάραξε. Ίσως ο ύπνος μάταια θα του αράδιαζε όνειρα. Αρχίσανε τη δουλειά σχεδόν χαράματα. Και δεν ήτανε παρά μιας ημέρας εργασίας και θα σχολάζανε.
  Αυτός δούλευε με ορμή για να τελειώσουνε πιο γρήγορα και να τρέξει στο σπίτι του, στη μάνα του, που με λαχτάρα θυμότανε, στους φίλους του. Όλη την ώρα σκάβοντας, στο νου του είχε τον Λεώπη να ζωγραφίζει και τους άλλους να βλέπουν. Μη δεν ήταν ευτυχία να έχει κανείς τέτοιους φίλους, έλεγε, και γέμιζε το στήθος του από συγκίνηση. Μόνε, μόνε μια δουλειά, όπως ήταν η πρώτη και όχι έτσι, έτσι!
Τα ρούχα του είχανε σχισθεί, τα παπούτσια του όλο λάσπες ξερές, χώματα, και τα αισθανόντανε να έχουνε τρυπήσει, τα χέρια του σε κακό χάλι!
Απ’ εκεί έβλεπε το λόφο του Φιλοπάππου και το μνημείο του σαν κάποιο όρνεο, γύπα γίγαντα πάνω του. Πιο πίσω επρόβαλλε η Ακρόπολη, ο ναός της, μόνο αυτός, και του φαινότανε σαν κρανίο σκελετωμένο, ένα καύκαλο Κύκλωπα, και έπειτα, σα γέρος καθισμένος και που στα γόνατά του να είχε το κρανίο του Κύκλωπα, επρόβαλλε ο Λυκαβηττός. Και πιο μακριά, στολισμένη με ραβδωτό ρούχο απ’ το χιόνι, η Πεντέλη, το ωραίο βουνό, δίπλα της ο Πάρνης άγριος, μαυριδερός άλλοτε και τώρα ασπρισμένος, και αριστερά της ο γερο-Υμηττός σα σκεπτικός, με την καμπούρα του ασπρισμένη.
Και ο καιρός πάλι χαλούσε. Βουνά από σύννεφα φαινόντανε στον ουρανό και ο άνεμος φυσούσε δυνατός. Επιτέλους η δουλειά τελείωσε καθώς έπεφτε το σκοτάδι. Και πάλι πήγανε στην ταβερνούλα που τρώγανε, στο βρώμικο μαγαζάκι όπου του φαινότανε να μυρίζουνε όλα κατσαρίδα, και πληρωθήκανε. Φύγανε μαζί.
Στο σπίτι όταν έφθασε είχε νυχτώσει καλά. Η  μάνα του ήταν ανήσυχη, γιατί δεν ήξερε τι είχε γίνει.
Αναγκάσθηκε να της το πει, απ’ τα χάλια που είχε.
Αυτή άρχισε τα κλάματα. Αυτός εθύμωσε.
Έτσι του ήρθε να βρίσει τη μνήμη του πατέρα του, να βρίσει ό,τι ιερό είχε η μητέρα του, ό,τι πίστευε!
 — Μην κλαις, άδικα κλαις! της είπε αφού κρατήθηκε με κόπο από του να βρίσει. Μπορείς να βρίσεις; Να βρίσεις εκείνα που αισθάνεσαι συ να έχεις για ιερά; Εγώ δεν έχω κανένα!
Ζήτησε ν’ αλλάξει. Και, καθώς ετοιμαζόντανε, μίλησε καλά στη μάνα του, της εξηγήθηκε μαλακά μαλακά: Έπρεπε να πάει να βρει δουλειά. Τι μπορούσε να κάνει; Και έπειτα, μη θα το έκανε πάντα αυτό; Όσο να περάσει η κακιά περίσταση! Στο τέλος της είπε να σφάξει το τελευταίο πουλερικό που τους έμενε και... έχει ο Θεός!
Το τελευταίο το έσυρε, ή βγήκε με δυσκολία, σα μύγα πεσμένη σε νερό και που κατορθώνει να βγαίνει.
Έφαγε κάτι, για να μην πάει νηστικός στου Καλούδα. Είχε φασόλια μαγερέψει η μάνα του, που με δυσκολία της έδωσε ο μπακάλης! Και το λάδι σωνότανε!
— Θα πάρουμε!
Πάλι, να η εργασία αυτή! Μόνε που δεν ήταν ταχτικιά...
Έφαγε γρήγορα και έφυγε. Ησυχασμένος τώρα απ’ το ένα μέρος, έτρεχε στο άλλο.
Έξω είδε την ημισέληνο να προβάλλει από ένα μαύρο σύννεφο απλωμένο στον ουρανό, που είχε σχήμα ξαπλωμένης μαύρης, και να φαίνεται σα σαρίκι της ή στέμμα της φωτεινό.
Η ζωγραφιά ήτανε τελειωμένη. Ο Λεώπης καθότανε στη θέση του και κοντά του ο γερο-Ψαθούλας. Ο Μίρλας έλειπε. Είχανε ποτήρια εμπρός τους με ρετσίνα.
—  Βρε αδελφέ, πάλι χάθηκες! τον φώναξε ο Λεώπης ανοίγοντας τα χέρια του. Τώρα μάλιστα που έχουμε ευτυχία! Ευτυχία εις τον λαόν τον εκλεκτόν! Φέρ’ το μεζέ! Εκείνος ο κατάρατος χάθηκε!
— Μα πώς; ρώτησε ο Αλίμπης και κοίταξε τη ζωγραφιά.
  — Ξέρω κι εγώ τι έγινε; Ούτε χτες εφάνηκε. Μόνος, κατάμονος έμεινα! Και αν έλειπε και ο γερο-Ψαθούλας; Θα είχα για μόνη μου συντροφιά τον Τάνταλο. Έκανα και κείνον... αυτόν, πώς διάολο τον λένε, τον κυρ Θωμά, τον έκανα παρέα, αλλ’ α στο διάολο να πάει! Μ’ ένα κρασί μπερδεύτηκε η γλώσσα του, με το δεύτερο πάει, έχασε τα λογικά του! Τώρα πάει για τσιγάρα και πιστεύω πως δε θα βρει το μαγαζί για να ’ρθει...
Ο γερο-Ψαθούλας κοίταζε με χαμόγελο συμπαθητικό τον Αλίμπη και κουνούσε το κεφάλι.
— Τα ’μαθα,  βρε παιδί, τα ’μαθα!
— Του τα είπα γω!
— Πρέπει να σου βρούμε μια θεσούλα.
— Μα αφήστε με να δω τη ζωγραφιά...
Ο ταβερνιάρης έφερε το μεζέ. Απ’ τη μυρωδιά που του ήρθε του Αλίμπη, γύρισε και είδε. Ήτανε πιτσούνια, ή κυνήγι σε τζουβέκι!
— Ε;... ρώτησε ο Λεώπης.
— Ναι, ωραία! απάντησε αυτός, χωρίς να πει ότι είχε φάει.
— Πιτσουνάκια!
Πάλι είδε τη ζωγραφιά. Και δεν την είχε καταφέρει άσχημα ο Λεώπης.
Ένας ποταμός, πέτρες, βράχια απ’ τη μια μεριά και άγνωστα δέντρα με φύλλα σαν τρίχες μακριές μακριές, και απ’ την άλλη ο Τάνταλος γονατισμένος, σκυμμένος να πιει νερό με μια λαχτάρα, που φαινότανε στη μορφή του, αλλά το νερό είχε τραβηχθεί, η τραβιότανε προς την άλλη μεριά, όπου φαινότανε πολύ, εσκέπαζε την όχθη με μια κίνηση κύματος, ενώ στο μέρος του έβγαιναν οι πέτρες και τα βότσαλα.
— Μπράβο, Λεώπη!
— Ναι, ναι! Ωραίο! Όλοι το λένε!... είπε και ο ταβερνιάρης, που είχε σταθεί κοντά τους και κοίταζε.
 — Έχει τάλαντο, αλλά τι να τον κάνεις, που είναι άμυαλος και δεν κάθισε να σπουδάσει! είπε ο γερο-Ψαθούλας.
— Έλα, τώρα, τρώτε! Θέλω να ’ρθει κείνη η μούμια και να μη βρει τίποτα... με αγανάχτηση είπε ο Λεώπης.
— Μα τι έγινε; Μήπως είναι άρρωστος;
— Δεν πιστεύω. Αρρωσταίνει αυτός! Αύριο, αν δεν φανεί απόψε, θα πάω να δω. Και αν είναι καλά, να μη με λένε Λεώπη αν δεν τον ξυλοφορτώσω!
— Θα ’ρθω κι εγώ να πάμε.
Το κρασί ήρθε. Γεμίσανε τα ποτήρια ξέχειλα και τα ρουφήξανε.
Έξω είδαν μια αστραπή να λάμπει.
Τρώγανε με ευθυμία, όχι τόση που έπρεπε. Κάτι έλειπε.
— Μα και ο κυρ Θωμάς τι έγινε; ρώτησε ο  Ψαθούλας ξαφνικά.
— Δε σας είπα ότι θα χάσει το δρόμο;
— Τρώτε, τρώτε!
Η πόρτα άνοιξε ξαφνικά και κάποιος μπήκε. Ο Μίρλας.
— Νάτος!
— Όρσε!
Και ο Λεώπης τον μούντζωσε με αγανάχτηση.
— Μα τι έγινες; τον ρώτησε ο Αλίμπης, καθώς αυτός πλησίαζε σιγά και μελαγχολικός.
— Κάτι. Θα σας πω, απάντησε και έφερε το χέρι στις λίγες τρίχες του μουστακιού του.
— Τι έχεις,  βρε; τον ρώτησε ο Λεώπης άγρια. Θα καθίσεις; Φέρε ένα κάθισμα, παιδί!
— Όχι! Να, αυτό είναι του κυρ Θωμά. Αυτός δε θα ’ρθει.
Η παρέα πήρε τον παλιό της ενθουσιασμό.
— Εμπρός, είπε σε λίγο ο γερο-Ψαθούλας. Κανένα τραγουδάκι τώρα!...
  Ο Λεώπης έβηξε.
— Πίε, Κάσιε, να ανοίξει ο λάρυγγάς σου!
Αυτός ήπιε.
— Τι ωραία που περνούσαμε, θα τα θυμούμαστε μια μέρα! είπε αφήνοντας το ποτήρι άδειο στο τραπέζι.
— Τι λέει αυτός; ρώτησε ο Λεώπης τους άλλους.
Με μικρό χαμόγελο, ο Μίρλας, και μελαγχολικό είπε σιγά:
— Αύριο του δίνω γω...
— Τι λες;
— Πού;
— Για την Αμέρικα. Αβάντι για την Αμέρικα, αύριο! Δε σας το ’χα πει; Τα λεφτά ήρθανε στου εξαδέλφου μου, από κείνους τους συγγενείς που έχω κει. Βγάλαμε χτες τα εισιτήρια. Φέρε κρασί, παιδί!
Τα μάτια του Αλίμπη βουρκώσανε.
— Μωρέ, στ’ αλήθεια το λες ότι φεύγεις; Μπα, να σε πάρει ο διάβολος! Μωρέ, στ’ αλήθεια; Και γιατί, μωρέ, θα φύγεις; του έλεγε ο Λεώπης με χειρονομίες.
— Μπορούσα να μείνω δω; Μακριά απ’ αυτόν τον τόπο! Έλα, που ’ν’ το το κρασί;
Το κρασί ήρθε. Έβαλε στα ποτήρια γρήγορα.
— Εις υγείαν... είπε.
Και το ήπιε όλο μεμιάς, ενώ οι άλλοι μόλις βρέξανε τα χείλια τους.
Για λίγο η σιωπή εκράτησε κει. Σε καθενός το νου κάτι περνούσε, σχεδόν άμορφο, αλλά γεμάτο συγκίνηση.
— Έτσι θα χαλάσει η γλυκιά μας παρέα και θα σκορπισθούμε στις άκρες της οικουμένης, είπε σιγά και μελαγχολικά ο Λεώπης.
— Μα πώς να ’κανα, για πέτε μου, πώς να ’κανα; Δε βλέπετε δω; Να, αυτό μου το ’δωσε ο εξάδελφός μου. Κόντευα να μείνω γυμνός. Μου πήρε και παπούτσια, αυτές τις αρβύλες, που πάει η καθεμιά πέντε οκάδες. Πώς μπορούσα να μείνω; Και έπειτα, δω για να ζήσει κανείς δεν είναι τόπος. Τι, να δουλεύει κανείς μόνο για λίγο φαΐ!
— Και το άλλο, επρόσθεσε ο Λεώπης τραβώντας το αυτί του, καθώς μάθαμε μεις, δεν μπορούμε να δουλέψουμε δω. Τα ζιζάνια δε μας αφήνουνε! Είμαστε και γεννημένοι και αρχόντοι.
— Ας πιούμε! είπε ο γερο-Ψαθούλας.
— Καλή αντάμωση! Λυπούμαι που φεύγω από δω, γιατί φεύγω από σας. Από πατρίδα, άσ’ την!
— Να μας γράφεις ταχτικά. Αυτό, αυτό!
— Όσο γι’ αυτό...
— Βουνό με βουνό δε σμίγει... έκανε ο Λεώπης, σα να το έλεγε στον εαυτό του.
— Για σας, παιδιά, ναι, είναι δυνατόν... Αλλά για μένα; Πάει, πάει... Εγώ, παιδιά μου, δεν μπορώ να το πω. Μόνο να, κάποτε να θυμόσαστε, εκεί στην ξενιτιά που θα είσαστε, και τον γερο-Ψαθούλα, που, μ’ όλα τα εβδομήντα πέντε χρόνια του, σας έκανε παρέα!...
—  Βρε,  βρε,  βρε, απόψε όλο συγκίνηση! εφώναξε ο Λεώπης.
— Και να δείτε, σήμερα, απ’ όπου περνούσα, χίλια δυο μου ερχόντουσαν στο νου. Όλο θυμόμουν τι κάναμε, τα γλέντια μας. Πέρασα και από τον Αλευρά και θυμήθηκα την ιστορία του καλόγερα, που ανεβήκαμε στα κεραμίδια του και του κάναμε καντάδα. Θυμάστε; «Καλόγερε αμαρτωλέ, βγάλ’ τη γυναίκα έξω...» Που ’χε κείνη τη χοντρέλα του σκουπιδιάρη κλεισμένη μέσα!... Έπειτα πάλι απ’ του Πατούκα την ταβέρνα...
Ο Αλίμπης είχε μελαγχολήσει πολύ πολύ. Μαζί όμως μια ευχαρίστηση αισθανότανε γι’ αυτό που γινότανε, για το χώρισμα των φίλων του και για τη λύπη που βυθιζότανε.
  Πήρε το ποτήρι γεμάτο ξέχειλα κρασί, που του έβρεξε τα δάχτυλα, και το ήπιε μεμιάς. Ύστερα, αφήνοντάς το δυνατά στο τραπέζι, άρχισε να τραγουδά κόβοντας τις ενθυμήσεις, η την αρίθμηση των ενθυμήσεων, που έκανε ο Μίρλας:
Αχ, πως περνούσαμε αγαπημένα, δίχως μαλώματα, δίχως γινάτια!...
Και οι άλλοι, παύοντας κάθε κουβέντα, εβοήθησαν, είπανε το τραγούδι αυτό, που είχε κάτι περασμένο, μια ευτυχία που είχε χαθεί! Μαζί φώναζε και ο γερο-Ψαθούλας, φώναζε κι αυτός, με δάκρυα στα μάτια, που οι άλλοι δε θέλανε, αποφεύγανε να βλέπουν.
Και έξω ο άνεμος βογκούσε σείοντας μανιακά πόρτες, παράθυρα, και η αστραπή έλαμπε και φώτιζε κάποτε, σα να έδειχνε κόσμο δικό της, που ζωγραφισμένος ήτανε στη λάμψη της.
Το απόγευμα της άλλης μέρας ο Αλίμπης πήρε το δρόμο του καφενείου των εργατικών. Ήθελε να βρει εργασία, να εργαστεί, και ένας φόβος μεγάλος τον είχε πιάσει τώρα...
Το πρωί είχε πάει και απ’ το μεσιτικό γραφείο, αλλά τίποτα απ' εκεί.
Το σώμα του τον πονούσε, τα χέρια του. Αλλά τι να έκανε;
Και έριχνε χιονόνερο πάλι αυτή την ημέρα και ο βοριάς φυσούσε άγριος. Τα βουνά κάποτε κλεινόντουσαν, χανόνταν σαν από σκέπη, που όταν άνοιγε παρουσίαζε την εργασία που είχε γίνει κει.
Και καθώς βάδιζε, για το καφενείο πάντα, του φαινότανε να βλέπει το σταχτερό πανταλόνι του Μίρλα να χάνεται μες στο σκοτάδι. Και του ερχότανε να κλάψει, να κλάψει...
Ο Μαυρούκης ήταν εκεί. Δουλειά τίποτα. «Προς το παρόν!» του είπε όμως.
 Μαζί του είπε και κάτι άλλο, που τον φόβισε πολύ πολύ. Του είπε ότι μπορούσε και να μην παρουσιαστεί δουλειά. Χειμώνας βλέπεις, και, καθώς έδειχνε βαρύς χειμώνας, οι δουλειές κλείνανε...
Έφυγε απ’ εκεί απελπισμένος.
Τώρα; Τώρα; Και αν δεν παρουσιαστεί;
Είδε τις ελπίδες που είχε, ότι μπορούσε να ψευτοζήσει ως εργάτης, να χάνονται.
Στου Καλούδα, που πέρασε, δεν βρήκε κανέναν δικό του. Μέσα ήτανε τρεις και έπιναν καθισμένοι στη θέση που καθόταν αυτός και οι φίλοι του κάθε βράδυ, κοντά στον Τάνταλο. Κάθισε παρακάτω.
Ένας απ’ τους τρεις που πίνανε, αυτός μόνο μιλούσε, μιλούσε και δεν άφηνε κανέναν άλλον να πει τίποτα.
Ο Αλίμπης κοίταζε τη μορφή του, τα μάτια του τα βαθουλά, όταν για μια στιγμή του φάνηκε το πρόσωπο αυτό να ήτανε μέρος σάπιας πέτρας η σκληρού χώματος και του ήρθε, νομίζοντας ότι έσκαβε και κρατούσε κασμά, να το χτυπήσει δυνατά.
Ο ταβερνιάρης του έκανε λίγο παρέα και μιλήσανε για τον φίλο που ταξίδευε. Και αυτός, ο ταβερνιάρης, αν μπορούσε θα έφευγε! Δεν ήταν τόπος αυτός, έλεγε, οι άνθρωποι έχουν χαλάσει πολύ και ο κάθε τίμιος άνθρωπος υποφέρει. Αν πεις για την αρχή; Τρεις φορές χειρότερα.
Ο Λεώπης δε φαινότανε.
Όταν είδε να πλησιάζει το σκοτάδι, δεν μπόρεσε να μείνει πια κι εσηκώθηκε και έφυγε.
Βάδιζε σιγά μες στο χιονόνερο, στον παγωμένο αέρα. Στον θαμπό απ’ την απελπισία νου του, που πάλι τον είχε πιάσει, έκανε να φανεί κάποιο φως. Έβλεπε τους ανθρώπους που πήγαιναν στα σπίτια τους βιαστικοί και τους έβλεπε, όταν του φαινόντουσαν ευτυχείς, με βλέμμα κακό.
Δυο γελαστούς, με μακριά επανωφόρια, που περάσανε από κοντά του και τους άκουσε να λένε για θέατρα και που θέλανε συναντηθεί τη νύχτα, τους είδε άγρια πολύ και επεθύμησε να τους έκανε κακό μεγάλο...
Περάσανε πέντε ημέρες. Την έκτη μέρα άρχισε να χιονίζει. Τα βουνά κλεισμένα, δε φαινόντουσαν.
Ο Αλίμπης άκουσε τη μάνα του να βογκά και να παραπονιέται για το κρύο και για πόνους που είχε στα πλευρά, και την κοίταξε άγρια.
Κίτρινος απ’ την αϋπνία, ζαλισμένος, ετοιμαζότανε γρήγορα να βγει έξω. Δουλειά τίποτα, τίποτα! Όλα είχανε σταματήσει. Ο Μαυρούκης είχε φύγει για την πατρίδα του, όπου θα έμενε όσο να περάσει ο χειμώνας. Αν δε μαλάκωνε ο καιρός, δουλειές δε θ’ ανοίγανε! Τα λεπτά είχανε σωθεί και πίστωση δεν υπήρχε πια! Ο σπιτονοικοκύρης φοβέριζε! Τι να έκανε; Και είχε πει στον μεσίτη ό,τι δουλειά και αν ήτανε, ό,τι...
Όρνιθα ή πετεινός δεν υπήρχε πια. Ο ορνιθώνας έρημος έμενε, με πεσμένο το πανί, με το νερό εκεί, χωρίς να υπάρχει όρνιθα να πιει, και με τη μυρωδιά τους αφημένη θλιβερή ανάμνηση. Ο άνεμος κουνούσε το πανί το σκούρο και το χιόνι έπεφτε πάνω.
Βγήκε έξω. Το χιόνι πυκνό έπεφτε. Λυπήθηκε στο δρόμο τη μάνα του γιατί την κοίταξε με έχθρα, αλλά μεμιάς θύμωσε.
Μα μη φταίω εγώ! είπε.
Θυμήθηκε έπειτα πως τη νύχτα έβλεπε τον πατέρα του, μ’ αυτόν όλο είχε να κάνει. Δεν τον έβλεπε όμως καθαρά. Είχε έρθει ο πατέρας του χαράματα, λέει, στο σπίτι από μια διασκέδαση που είχε κάνει στο βουνό με φίλους του, γιατί είχε βγει απ’ τη φυλακή. Και ο Αλίμπης αισθανότανε χαρά, χαρά που θα τον έβλεπε συχνά τώρα, όπως άλλοτε, τον καλό καιρό, που ερχότανε το μεσημέρι απ’ τη δουλειά, τρώγανε όλοι μαζί...
 Στο μεσιτικό γραφείο πάλι τίποτα...
Απ’ εκεί τράβηξε για του Καλούδα, όπου βρήκε τον Λεώπη μόνο, κατάμονο. Και ο ταβερνιάρης έλειπε. Το παιδί στεκότανε σκεπτικό κοντά στο τεζάχι.
Ο Λεώπης ήτανε μελαγχολικός πολύ, πολύ και καθότανε κοιτάζοντας τη ζωγραφιά του.
— Μας έφερε γρουσουζιά ο Τάνταλος! είπε. Δεν είδες; Μόλις τελείωσε, έφυγε ο Μίρλας. Τώρα φτώχεια και κακομοιριά! Μάλωσα κι εγώ με τους δικούς μου! Στο διάβολο! Ένα κομμάτι ψωμί μου δίνανε και μου το χτυπούσανε ολοένα!... Τώρα, δε λέγω πως δεν έχουνε και δίκιο, μα κι εγώ έχω περισσότερό!... Γιατί,  βρε αδερφέ, για πες μου, αφού έτσι πλάστηκα, έτσι μ’ έκανε η φύσις, να σιχαίνουμαι τη δουλειά την πολλή, το χαμαλίκι, τι θες να κάνω; Και. για να σου πω, είναι ζωή τότες, αν δουλεύεις, δουλεύεις, ε; Αν δεν απολάψουμε τη ζωή, τις ηδονές του κόσμου!...
Εδώ, στα τελευταία, άρχισε ο Λεώπης να γίνεται ο παλιός Λεώπης, αλλά πάλι μελαγχόλησε.
— Θα φύγω κι εγώ, θα φύγω! Δεν κάθουμαι δω!... Πάει, πάει, δε μας χωρεί αυτός ο τόπος πια!
Ο Αλίμπης, που με το νου σκοτεινό τον άκουγε που μιλούσε και του φαινότανε σα να χωριζόταν απ’ αυτόν από κάτι μαύρο, απαίσιο, που τον είχε κυκλώσει και τον έσερνε, με τα λόγια αυτά αισθάνθηκε την απελπισία να τον χτυπά δυνατά, να τον πνίγει.
Δεν μπόρεσε να κρατηθεί και είπε τη θέση του στον φίλο του.
— Κύριε, ελέησον! έκανε αυτός. Μωρέ, τι μου λες; Μωρέ, για κοίτα, μωρέ, και έπρεπε να το βάλω με το νου μου! Συ δεν έχεις κανέναν! Δεν έχεις τίποτα!
— Καμιά εξηνταριά λεπτά!
— Ε, να πάρει ο Σατανάς!
  Ετίναξε το σακάκι του με δύναμη και κοίταξε τριγύρω. Η  ματιά του στάθηκε στο παιδί.
— Γιαννάκη, του είπε, έχεις να μου δώσεις μια δραχμή και θα σ’ τη δώσω... Ή  θα σου κάνω τη ζουγραφιά σου!...
— Τη ζουγραφιά μου, καλύτερα, κυρ Λεώπη! Αμέσως κι έφτασα!...
Με τη χαρά στο πρόσωπο και μ’ ένα πλατύ χαμόγελο, το παιδί χώθηκε πίσω απ’ το χώρισμα, ενώ ο Λεώπης έλεγε σιγά:
— Ο κουτός... Δεν του ’λεγα δυο δραχμές...
Το παιδί έφερε τα λεπτά και του τα έδωσε, και αυτός με τρόπο, άμα το παιδί τραβήχτηκε, τα έβαλε στο χέρι του φίλου, που στα μάτια του φανήκανε δάκρυα.
— Για την Αμέρικα που λες... του είπε ο Λεώπης ξακολουθώντας πάλι εκείνη την ομιλία που έκαναν πριν.
— Μα εγώ τι να κάνω; τον ρώτησε ο Αλίμπης με μάτια υγρά.
— Εσύ... Εσύ έχεις δίκιο!... Είσαι συ μεταξύ Σκύλλας και Χάρυβδης!... του απάντησε αυτός χωρίς να τον κοιτάζει, γιατί είχε δει υγρά από δάκρυα τα μάτια του. Και αφού έμεινε λίγο σιωπηλός: Μα ο Ψαθούλας τι έγινε; ρώτησε.
— Ούτε τον είδα!
Ο Λεώπης στράφηκε στο παιδί:
— Όχι, κυρ-Λεώπη, έχει μέρες να ’ρθει! Και ο Θωμάς, κι αυτός δε φαίνεται!
Μείνανε σιωπηλοί. Τα μάτια του Αλίμπη πήγανε στον Τάνταλο. Τον είδε να κάνει τη μάταια προσπάθειά του.
Το χιόνι έξω πύκνωνε, πύκνωνε, έκρυβε το αντικρινό μαρμαρένιο σπίτι.
— Ξέρεις, του είπε ο Λεώπης, τι σκέπτομαι; Να πάρω τώρα, τώρα μάλιστα, βόλτα τα γραφεία που ξέρω και, αν βρω δουλειά, να σου δίνω τουλάχιστο τα μισά, όσο να περάσει η κακιά περίσταση!
 Ο Αλίμπης συγκινήθηκε.
— Τότε γιατί να μην πάω γω; Δε μπορείς να με συστήσεις;
— Δεν κάνεις! Δεν ξέρεις συ να μαγερεύεις τέτοια φαγιά! Αν είναι σε συμβολαιογραφείο, για αντίγραφα, αλλάζει, αλλά μπορεί να μη θέλουν, να θέλουν και για πρωτότυπα! Πάλι, αν βρω σε δικαστικό κλητήρα, και αυτοί θέλουνε οι περισσότεροι έτοιμη τη δουλειά και βάζουνε μόνο την υπογραφή τους! Τώρα μόνο για αντίγραφα· αν βρω, πας εσύ! Άσε με εμένα, το ίδιο κάνει!
Κοίταξε έξω.
— Για, ευτυχία! είπε δείχνοντας το χιόνι. Αλίμονο στη φτώχεια!
Πάλι σιωπή.
Το παιδί πήγαινε πίσω απ’ το χώρισμα για λίγο και ερχότανε.
— Τι βράζεις, Γιάννη;
— Φασούλια, κυρ Λεώπη!
— Τι έχεις σήμερα; ρώτησε τον Αλίμπη.
— Κι εγώ το ίδιο!
Ο Λεώπης χτύπησε με λύπη το χέρι του στο γόνατό του.
— Τι κρίμα! Να φάμε τις δέκα δραχμές έτσι! είπε.
— Γιατί;
— Γιατί; Να που τις χρειαζόμεθα τώρα, αλλ’ έτσι είμαστε μεις, σαν τα τζιτζίκια!
Ξαπλωμένος έμενε στον παλιό καναπέ. Το μεσημέρι μόλις θα είχε περάσει. Ο ήλιος έξω είχε βγει και φώτιζε τα χιόνια, που είχαν απλωθεί στις στέγες των σπιτιών, στις άκρες των δρόμων.
Κάποτε άκουγε τη μάνα του, που βογκούσε μέσα στο δωμάτιο.
Ο Λεώπης είχε περάσει προ ολίγου και του είπε ότι δουλειά τίποτα, τίποτα!
  Το άκουσε χωρίς να λυπηθεί, έτσι, με μια αταραξία που τον φόβισε και αυτόν τον ίδιο, που την είδε έπειτα.
Γιατί να πάνε πίσω πάλι; του έλεγε θαμπά κάτι μέσα του. Καλά έχουνε πάρει τον κατήφορο, και για να πάνε πίσω πάλι, πάλι σε λίγο θα ξαναρχίσει η αγωνία, πιο μεγάλη! Εδώ πάνε πια προς το τέλος.
Του έδωσε ο Λεώπης ακόμα μια δραχμή και μισή! Ποιος ξέρει πώς έτρεχε για να τη βρει!
Ήθελε να μη σκέπτεται, να πάψει να σκέπτεται, και επιθυμούσε να κοιμηθεί, να κοιμηθεί έναν ύπνο βαθύ, βαθύ και μακρύ...
Συγκινήθηκε. Στο νου του ήρθε το αστέρι κείνο που έβλεπε τις νύχτες κάποτε και του φαινότανε σαν πλοίο να ταξιδεύει ένα ταξίδι αιώνιο, και η καρδιά του σπαρτάρησε από κάποια ελπίδα!
Η ματιά του πήγε στο ταβάνι πάνω. Είδε κει σα σκιές παράξενες, με δική τους κίνηση η ζωή, που του θυμίσανε τις σκιές που μετά την Αχερουσία χάνονται στα βασίλεια τα σκοτεινά του Πλούτωνα, να κινούνται οι σκιές των διαβατών. Μια παρουσιάστηκε σα να ξεφύτρωσε από κάπου κει, μεγάλωσε και σαν καπνός εκουνιόταν, εσάλευε. Σα σύννεφο έπειτα πέρασε, χάθηκε.
Κοίταξε αλλού και έμεινε χωρίς να σκέπτεται τίποτα.
Μια πορτούλα πασαλειμμένη από ασβέστες, σχισμένη, ο τοίχος της μάντρας με πεσμένο το σαμάρι. Ένα μαγαζί κοντά εκεί, κλειστό, που από μια τρύπα φαινότανε μέσα κατάμαυρο, ένα άλλο αντικρύ, κλειστό κι αυτό, που στην πόρτα του απ’ έξω ήτανε σανοί, άχυρα πεσμένα. Και μέσα απ’ τη μάντρα, μέσα στο μεγάλο ισόγειο χτίριο, μια σκάλα, μια σκάλα γυριστή πήγαινε πάνω, όλο κάγκελα, τορναριστά στολισμένη.
Συνήρθε ή ξύπνησε. Ήταν αυτό που είχε δει η πίσω μεριά του καταστήματος του Δαβλίδα. Το μαγαζί το ένα ήτανε γανουτζίδικο, το αντικρινό του πουλούσε σανό.
 Ξαφνικά άλλο του ήρθε στο νου. Το είδε αυτό στον ύπνο του ή του το είπαν;
Του φάνηκε να του το είπανε, να του είπε κάποιος ότι το φάντασμα του πατέρα του βγαίνει και χορεύει γύρω στα μνήματα και μέσα στα δέντρα του νεκροταφείου.
Και ο Αλίμπης προσπάθησε να θυμηθεί ποιος του το είχε πει, αλλά δε βρήκε.
Ίσως στον ύπνο μου να το ’δα, έτσι σαν κι αυτόν τον ψεύτικο που με πιάνει τώρα! είπε.
Σηκώθηκε και, πατώντας σιγά, πήγε κοντά στη μάνα του.
Στάθηκε και την είδε που κοιμότανε. Ψυχρά, ψυχρά σα να σταμάτησε, να χάθηκε η συγκίνηση, η αγάπη που της είχε, είδε τη μορφή της την αδύνατη, που τόσα και τόσα του θύμιζε, αλλά γρήγορα συνήρθε.
— Μανούλα μου! είπε σιγά. Μα τι να της κάνω;
Και αναστέναξε. Ύστερα την πλησίασε ακόμα και την άγγιξε με το δάχτυλο στο χέρι. Αυτή άνοιξε τα μάτια της και τον είδε.
— Καλά έκανες και με ξύπνησες, παιδί μου, του είπε κοιτάζοντάς τον με τα κόκκινα απ’ τον ύπνο μάτια της. Κάποιος με κυνηγούσε να με σφάξει!
— Εγώ πάω έξω, θέλεις τίποτα;
— Τι να θέλω, παιδί μου, τι να θέλω! Για πες μου μόνο, παιδάκι μου, από λεφτά πώς πας;
Τα δάχτυλά του σφίξανε το σακάκι του, και τα μπράτσα του δυνατά τα πλευρά του.
— Ε, θα περάσουμε! Κάτι μένουν ακόμα! Θα περάσουμε! Πάω! Άφησέ με, θα κοιτάξω και για καμιά δουλειά!
— Καλά, καλά, πήγαινε παιδί μου, μην αργήσεις μόνο! Κοίταξε πώς είμαι!
  Με σκοτεινό νου εβάδιζε.
Τι να της κάνω; Αύριο, μεθαύριο;
Έκανε πιο γρήγορα, για να μην ακούσει κάτι που η απελπισία του έλεγε.
Το χιόνι είχε ξαναρχίσει να πέφτει και ο ήλιος είχε κρυφτεί. Και έπεφτε τώρα πιο πυκνό και σε μεγάλα κομμάτια. Και βάδιζε μέσα στο χιόνι, που κάποτε του φαινότανε να μην ήτανε αυτός, ή να βρισκότανε μέσα σε όνειρο.
Στου Καλούδα, ερημιά! Το παιδί μόνο. Ο Τάνταλος με τα μάτια γεμάτα αγωνία ζητούσε να πιεί νερό χωρίς να μπορεί.
Δεν πέρασε πολύ και φάνηκε ο Καλούδας χιονισμένος. Είπε κάτι για το χιόνι και τον καιρό και βιαστικά έβγαλε μια εφημερίδα και την έδωσε στον Αλίμπη.
— Για, του λέει, για διάβασε! Πάει ο Θωμάς! Χτες τον βρήκανε κοκαλιασμένο στο δρόμο! Πάει ο φουκαράς!
Πήρε την εφημερίδα μ’ έναν τιναγμό νευρικό και διάβασε την είδηση χωρίς να συγκινηθεί διόλου, και μάλιστα σα να χάρηκε. Πάει, πάει στην αλήθεια! σκέφθηκε έπειτα χωρίς ν’ αφήσει την εφημερίδα. Όλοι θα περάσουν! Η διαφορά είναι στο είδος του θανάτου! Αλλά τι πειράζει κι αυτό, αφού το ίδιο πράγμα γίνεται!
Το σκέφθηκε αυτό πάλι και κάτι διάβασε αφηρημένος πιο κάτω. Σε λίγο σήκωσε τα μάτια του απ’ την εφημερίδα και είδε πάνω στο τραπέζι που καθόταν άλλοτε αυτός και οι φίλοι του κρέας ωμό με τα κόκαλα να ασπρίζουνε στη μέση σαν πλήκτρα οργάνου. Έχουμε κρέας! είπε με το νου του, αλλ’ είδε ευθύς πού βρισκότανε, τη θέση του, μ’ ένα χτύπημα, ή σκούντημα στο νου, σα να ερχότανε στον εαυτό του, με τη βία να περνούσε στην αλήθεια.
Και έφυγε και απ’ εκεί γρήγορα. Για μια στιγμή, μόλις είχε κάνει λίγα βήματα, στο νου του ήρθε ο γερο-Θωμάς και σα να τον  είδε κοκαλιασμένο, νεκρό, με τη βελάδα του τη λιγδωμένη, με το πανταλόνι του το κοντό, που άφηνε να φαίνονται τα χαλασμένα λάστιχα των παπουτσιών του.
Πλανήθηκε πάλι μέσα στους χιονισμένους δρόμους.
Και το χιόνι σα βέλο πυκνό, άσπρο τον είχε κυκλώσει, και αυτός, καθώς εβάδιζε μέσα, ενόμιζε κάποτε ότι έβλεπε μορφές να χαμογελούνε περγελαστικά, ειρωνικά πίσω απ’ το βέλο, που πυκνό κατέβαινε.
Τα φώτα ανάψανε γρήγορα.
Βρέθηκε πάλι στου Καλούδα. Μέσα βρισκόντουσαν δυο και έπιναν μαζί με τον ταβερνιάρη, καθισμένοι κοντά στον Τάνταλο. Ο Λεώπης είχε περάσει και έφυγε. Κάθισε κι αυτός πιο πέρα. Ήθελε τον Λεώπη να μιλήσουνε, να του πει...
Ο ταβερνιάρης και οι σύντροφοί του μιλούσανε για κάποιο σπίτι με κήπο μεγάλο, δέντρα καρποφόρα.
Ξαφνικά ο Αλίμπης, σα να ξύπνησε, κοίταξε να δει πού ήταν. Είδε το κίτρινο χώρισμα με τους μαύρους ρόζους, τον ξυλένιο καναπέ, τον Τάνταλο να προσπαθεί να πιεί νερό και το φως να λάμπει μέσα χωρίς να κινείται.
— Για πού; τον ρώτησε ο ταβερνιάρης, που τον είδε να σηκώνεται.
Σαν κάτι γνωστό πολύ, αλλά περασμένο, από περασμένη ζωή, άκουσε τη φωνή του. Και απάντησε:
— Να, ίσαμε το σπίτι!
Και έφυγε. Το χιόνι είχε σταματήσει και λίγο κάποτε έπεφτε.
Το σπίτι βρήκε σκοτεινό. Κρύο και παγωνιά μέσα. Η  μάνα του ακόμα στο κρεβάτι. Δεν μπορούσε. Για το φαΐ, πάλι του είπε πως δεν μπορούσε να το φάει.
— Δεν έχω διάθεση, δεν μπορώ να το βάλω στο στόμα μου! Καλύτερα νηστικιά!
  Και σηκώθηκε τρέμοντας. Είχε πλαγιάσει ντυμένη. Αυτός άκουσε τα δόντια της να χτυπούνε απ’ το κρύο.
Κείνη τη στιγμή μια φλόγα φώτισε έξω και την άκρη του τοίχου του παραθύρου. Είδε δυο να βγαίνουν από μια πόρτα και να προχωρούνε για τη φωτιά που ήτανε πάνω, ο ένας κοντός και ο άλλος ψηλός πολύ. Οι σκιές τους στον τοίχο τον αντικρινό, στον τοίχο του σπιτιού που βγήκανε πάνω, φεύγανε και αυτές, χωρίζονταν απ’ αυτούς, η μια κοντά στην άλλη, ψηλές, γιγάντιες, όσο που χαθήκανε στη γωνιά.
Η μάνα του, καθώς φωτισμένο το σπίτι ήτανε λίγο απ’ τη λάμψη της φωτιάς, άναψε το λύχνο.
— Δεν έχουμε πετρέλαιο, παιδάκι μου!
Φαινότανε να τρέμει πολύ, πολύ. Αυτός την έβλεπε χωρίς να μιλά. Αυτή πάλι εκάθισε σε μια καρέκλα.
— Μια στιγμή! Κάτι να πάω να ψωνίσω... της είπε ξαφνικά και βγήκε γρήγορα έξω.
Την άκουσε κάτι να του λέει, χωρίς να ξεχωρίσει τίποτα, εννόησε όμως ότι τον συμβούλευε να μην ξοδέψει!
Δεν άργησε. Ήλθε φέρνοντας σ’ ένα κοφίνι κάρβουνα, δυο ρέγγες, τυρί, ελιές και κρασί.
— Παιδί μου, παιδάκι μου! έκανε η μάνα του στη θέα των, ανοίγοντας τα χέρια της.
Αυτός άπλωσε τις ρέγγες και το τυρί στο τραπέζι.
— Αχ, παιδί μου! είπε πάλι η μάνα του. Τι βάρος που σου δίνω, παιδάκι μου! Το βλέπω! Δε με παίρνει ο Θεός, να ησυχάσω!...
— Πες καλύτερα να μας πάρει να ησυχάσουμε!
— Όχι, όχι, παιδάκι μου, όχι να ησυχάσεις συ! Τότε για μένα θα είναι δυο φορές θάνατος! Συ πρέπει να ζήσεις και να ευτυχήσεις! Μπα, μπα! Κλαις; Γιατί; Έχεις τίποτα;
— Τίποτα, τίποτα, μάνα! Έτσι, έτσι μου ’ρθε!... μίλησε με  δυσκολία αυτός, ενώ προσπαθούσε να κρατήσει το κλάψιμο που με ορμή του ερχότανε.
— Μα γιατί, παιδί μου; τον ρωτούσε η γριά.
— Έτσι, μάνα! της είπε και σήκωσε το κεφάλι με κάποια άγρια ακτίνα στα υγρά του μάτια. Πάει, πέρασε! Είχα στενοχωρεθεί σήμερα πολύ! Έλα, για άρχισε...
Η γριά πήρε βαθιά αναπνοή και άπλωσε και πήρε το ψωμί για να το κόψει. Ο Αλίμπης με σουφρωμένα φρύδια έσκυψε το κεφάλι. Μια μορφή, έπειτα άλλη έκαναν να φανούν...
— Έλα, παιδί μου! άκουσε τη μάνα του να του λέει με σιγαλή φωνή.
— Ναι, ναι, μάνα! Εμπρός, τρώγε!
— Κρασί, μάνα! είπε σε λίγο αυτός. Πιέ να ζεσταθείς!
— Να έχεις την ευχή μου, παιδί μου!
— Την κατάρα σου, μάνα!
— Χριστός και Παναγιά! Την ευχή μου, την ευχή μου! Μείνανε σιωπηλοί. Ο Αλίμπης έμεινε με σκυμμένο κεφάλι.
— Έχω κάτι τσιμπήσει! Φάε, μάνα! Έλα, πιέ το κι αυτό!
— Παιδί μου, με ζάλισε! Αχ κι αυτός ο πόνος! Νάτος πάλι, και πιο δυνατός!
Αυτός δε μίλησε. Η  μάνα του ήπιε το κρασί της όλο.
— Θα χιονίζει έξω;... ρώτησε.
— Ναι, ναι, χιονίζει! Και ο κόσμος ο πλούσιος χαίρεται, έχει χαρά!
— Έτσι είναι, παιδί μου! Άλλοι ευτυχισμένοι και άλλοι δυστυχισμένοι! Εμένα, παιδάκι μου, ήτανε στραβή η μοίρα που με μοίρανε — Πιέ, μάνα! έκανε αυτός βάζοντας άλλο κρασί στο ποτήρι της.
— Πω πω! Πάει, μέθυσα! Και να το πιώ αυτό; Γεια!
Έκανε να σηκωθεί και δεν μπόρεσε. Έβαλε τα γέλια.
  — Σε καλό μου! είπε έπειτα. Είχα καιρό να γελάσω!
Το φαΐ είχε φαγωθεί. Λίγες ελιές έμειναν πάνω στο τραπέζι.
— Τα κάρβουνα; Δεν έφερες και κάβουνα; Θ’ ανάψεις εσύ το μαγκάλι, εγώ πού μπορώ!...
Η γριά έκανε να σηκωθεί, αλλά και πάλι δεν μπόρεσε.
— Μέθυσα, παιδί μου, μέθυσα! Σε καλό μου! Για βοήθα με! Έλα!
Αυτός πήγε κοντά της και τη βοήθησε.
— Να ’χεις την ευχή μου! του είπε.
Την επήγε ίσαμε το κρεβάτι της.
— Αχ, πώς ήθελα να κοιμόμουνα, παιδί μου, και να μην ξυπνούσα ποτέ! Δεν ξέρεις πόσο, πόσο το θέλω! Ήθελα να πήγαινα να έβρισκα τον Πάνο! Και θα ησύχαζα πια και απ’ αυτή τη ζωή!
— Το θέλεις, μάνα;
— Το ‘θελα, λέει, παιδί μου; Το ήθελα και το παράθελα! Έχω βασανιστεί πολύ, παιδάκι μου, πολύ και ήθελα να ησυχάσω! Άσε με, παιδάκι μου!... Άντε! Θα βγεις έξω;... Πω πω, το κρεβάτι πώς πάει!.. Έγινε καράβι, καλέ! Φουρτούνα έχουμε... ω, ω!...
Αυτός έμεινε ακίνητος, σιωπηλός και κοίταζε. Άκουσε την αναπνοή της γρήγορα κανονικιά να γίνει. Είχε κοιμηθεί. Βγήκε έξω σιγά, πατώντας στα νύχια, και σε όχι πολύ ήρθε μέσα κρατώντας ένα μαγκάλι μεγάλο γεμάτο κάρβουνα μαύρα μαύρα, που μέσα τους, στο βάθος τους, η φωτιά κρυφόβλεπε σαν κρυμμένο τέρας.
Σιγά μπήκε μέσα και το άφησε κάτω, έπειτα πλησιάζοντας στο κρεβάτι έσκυψε και φίλησε της μάνας του το χέρι και κάτι της είπε σιγά σιγά. Και πάλι βγήκε έξω κλείνοντας την πόρτα.
Όρθιος και σκυμμένος λίγο, έμεινε με τ’ αυτί ακουμπισμένο πάνω της.
Τίποτα μέσα. Ησυχία. Η  ώρα περνούσε και μια βουή ερχότανε κάποτε στην ησυχία σαν ανατρίχιασμά της.
  Τίποτα στο δωμάτιο!
Μη λέει κάτι σιγά σιγά, σα να παραμιλά; Όχι, όχι, δεν είναι τίποτα! Και ήτανε το ψιθύρισμα των ωρών, που μέσα στη σιωπή περνούσαν...
Με τ’ αυτί κολλημένο στην πόρτα προσπαθούσε να ακούσει. Τίποτα όμως! Η βουή ερχότανε πάλι απ’ έξω, και πάλι η γαλήνη, νεκρική γαλήνη απλωνότανε, θανάτου!
Και το ψιθύρισμα ξανάρχιζε και σα να έλεγε, του φάνηκε τώρα, κάτι για χαμό, κάτι που περνά και σβήνει για πάντα!...
Ξαφνικά γονάτισε, έπεσε έξω απ’ την κλεισμένη πόρτα.
— Μάνα μου, μάνα μου! έκανε κλαίγοντας με λυγμούς.
Και έξω το χιόνι γέμιζε τους δρόμους, τα κεραμίδια, άλλαζε την όψη της πόλεως, ετοιμάζοντας έτσι ένα ωραίο θέαμα για τους πλουσίους, τους ευτυχισμένους, και ένα σάβανο απέραντο για τους άστεγους, τους δυστυχείς!...

